<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">691BB45AE87929A9C1257832004838BA</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=691BB45AE87929A9C1257832004838BA</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <head>DRŽAVNI ZBOR REPUBLIKE SLOVENIJE</head>
               <head type="session">44. izredna seja</head>
               <docDate>(14. maj 1996)</docDate>
               <castList>
                  <castItem>Sejo je vodil Jožef Školč, predsednik zbora.</castItem>
               </castList>
               <stage>Seja se je pričela ob 10.33 uri.</stage>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Prosim vas, da zasedete svoja mesta v dvorani. Pričenjam 44. izredno sejo Državnega zbora Republike Slovenije.</p>
                  <p>Obveščen sem, da so zadržani in se današnje seje ne morejo udeležiti naslednje poslanke in poslanci: gospod Ivan Sisinger, gospod Janez Vindiš, gospod Rafael Kužnik, dr. Janko Predan; gospod Sisinger je v dvorani in ga lepo pozdravljam. Ugotovimo sklepčnost! Opravičili so se še Branko Janc in gospod Battelli za dopoldanski del seje ter gospa Maria Pozsonec in gospod Miroslav Geržina. Ugotovimo sklepčnost! (72 prisotnih.)</p>
                  <p>Ugotavljam, da je Državni zbor sklepčen in lahko odloča.</p>
                  <p>Na sejo sem vabil predstavnike Vlade Republike Slovenije in predstavnike Državnega sveta Republike Slovenije in vse lepo pozdravljam.</p>
                  <p>44. izredna seja Državnega zbora je sklicana na podlagi drugega odstavka 51. člena in prvega odstavka 54. člena Poslovnika Državnega zbora.</p>
                  <p>Prehajamo na določitev dnevnega reda. Predlog dnevnega reda ste prejeli s sklicem 44. izredne seje in je sledeč:</p>
                  <p>1. Predlog odloka o razpisu zakonodajnega referenduma za volitve v Državni zbor na zahtevo 35 poslank in poslancev in</p>
                  <p>2. pobuda za razpis posvetovalnega referenduma v zvezi z možnostjo odpoklica poslanca.</p>
                  <p>Predloga za umik ali širitev dnevnega reda nismo sprejeli. Najprej sprašujem, če kdo predlaga v skladu s poslovnikom umik? (Ne.) Širitev? Gospod Poljšak najprej.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Torej, imeli smo že večkrat na dnevnem redu in smo razpravljali o tej zadevi, o kateri naj bi sedaj razpravljali pod 2. točko predlaganega dnevnega reda. Ta 2. točka pravi, da je predlog odloka o razpisu zakonodajnega referenduma za volitve v Državni zbor. Torej, o predlogu odloka naj bi razpravljali.</p>
                  <p>Trdim, kot sem že v začetku te točke...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak, ali imate predlog za razširitev dnevnega reda? Torej, z njim na...</p>
               </sp>
               <sp>
                  <speaker>MARIJAN POLJŠAK:</speaker>
                  <p>To je izredna seja o zadevi, ki smo jo razpravljali že na redni seji. Moj predlog je, da je 1. točka - razčiščenje procedure; se pravi, 1. točka postane 2. točka dnevnega reda, 1. točka je pa razčiščevanje procedure. Zdaj bom to utemeljil.</p>
                  <p>Poglejte, vi, gospod Školč, ste meni v pisnem odgovoru, ki sem ga dal že zato, ker sem zahteval, da se razčisti procedura, ker po mojem mišljenju ima proceduralno prednost predlog gospoda Janeza Janše. Po mojem mnenju. Ni nujno, da je tako. Ampak nikjer ni pisno Sekretariat za zakonodajo in pravne zadeve napisal, da ima prednost predlog 35 poslancev. Tega ni nikjer napisanega, čeprav ste vi to napisali v odgovoru meni. To vprašanje sem že postavil. Namreč, tukaj je mnenje Sekretariata za zakonodajo in pravne zadeve, z dne 23.4.1996. Sekretariat ugotavlja, da se zahteva nanaša na zakon, ki je že predložen Državnemu zboru. To je v redu.</p>
                  <p>Nadalje ugotavlja, da je zahteva ustrezno podprta s podpisi itd. Jasno, v njem je jasno izraženo referendumsko vprašanje, ter da je zahteva obrazložena, s čimer so izpolnjeni vsi pogoji, ki jih za vložitev takšne zahteve določa zakon o referendumu in ljudski iniciativi. Nikjer ne piše, da ima...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Samo moment, gospod Poljšak. Najprej bi prosil za mir v dvorani. Ljudi bi prosil, da se usedejo na svoje sedeže v dvorani in s tem omogočijo delo. Gospod Anderlič, ali lahko zasedete svoje mesto?</p>
               </sp>
               <sp>
                  <speaker>MARIJAN POLJŠAK:</speaker>
                  <p>Če je kdo videl papir in če lahko iz tega papirja prebere tri, štiri besede, en stavek, ki bo dokazoval, da je Sekretariat za zakonodajo in pravne zadeve dal svoje dovolj dobro mnenje ali pa, saj ni treba, da je dovolj dobro, ni treba, da se z menoj strinjate, ampak svoje strokovno mnenje, da ima proceduralno prednost predlog 35 poslancev.</p>
                  <p>Vi, gospod Školč, ste v odgovor meni zaključili sami, češ, to pomeni, da ni nobenih ovir. To je vaš odgovor meni z dne 23.4.1996.</p>
                  <p>V zvezi s tem, ker če ne veste, kaj se bo zgodilo, mi bomo začeli govoriti, ta zadeva se bo lahko, odvisno od interesov, mogoče so interesi taki, da se bo zadeva hitro zaključila, lahko se pa ne bo. Med razpravo, vsebinsko razpravo o tem, ali naj razpišemo ali ne ta referendum, oziroma saj ga moramo razpisati, če ni drugače, se bo pojavila proceduralne razprave. Zakaj ne bi najprej opravili proceduralno razpravo? To je najbolj pametno. Da zavračamo proceduro in da ne gremo po proceduri, mislim, to je zelo negativno. Negativno na razne načine. Meni to ne odgovarja. Če je treba proceduro spremeniti, je treba spremeniti tudi temeljno proceduro. Se pravi, da je treba marsikaj drugega spremeniti. Če ne pa poglejmo, kakšna je procedura. Tudi sam stojim na stališču, da obstajajo zakonske luknje. Če vzamete primer iz arheologije, kjer vmes obstaja neka siva lisa, naredijo konstrukcijo iz ostalih točk. Se pravi, da zakonske luknje ne obstajajo. Za mene ne obstajajo. Ker kar ni jasno po zakonu, kar se da izigravati zakon o referendumu in ljudski iniciativi, v tistih točkah se da stvari normalno razčistiti.</p>
                  <p>Se pravi, ponavljam moj predlog, ker nisem videl, če je kdo videl, naj mi prosim pokaže papir, na katerem piše zgoraj, Sekretariat za zakonodajo in pravne zadeve in da ima prednost predlog 35 poslancev utemeljeno ali pač strokovno napisano, potem odstopam od svojega predloga. In sicer predlagam, da pod 1. točko razčistimo proceduro, kateri predlog in zakaj ima prednost? Če ne bo nastala zmešnjava. Samo predstavljate si, kakšna zmešnjava bo nastala oziroma je že in še večja bo. Tudi na tem Državnem zboru pri tej obravnavi. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Poljšak, predvsem to, kar govorite, vam je bilo že vse odgovorjeno. Odgovor ste dobil. V njem je pojasnjena razlika med zahtevo in pobudo. Pobuda, o kateri govorite, naj bi po vašem imela morebiti prednost, bo postala zahteva šele, če bo kvalificirana z ustreznim številom podpisov volivk in volivcev, medtem pa, ko zakon zelo nedvoumno govori o tem, kaj mora Državni zbor storiti s kvalificirano zahtevo bodisi Državnega sveta bodisi teh podpisnikov, bodisi skupine 30 in več poslancev. Zato je proceduralna razprava v bistvu že opravljena s tem, ko se predlaga tak dnevni red. Vprašanje praznin v zakonu se ureja na drugačen način, če te so, in sicer s predlogi za spremembo zakona. Vi se boste spomnili, da sta bila dva podpisnika, ki sta predlagala spremembe zakona o ljudski iniciativi in sta oba svoj podpis umaknila. Tako da menim, da je ta stvar s stališča procedure popolnoma razčiščena in tudi sicer tako formuliranega predloga kot ga vi dajete brez vsakega materiala, absolutno ni mogoče dati na dnevni red.</p>
                  <p>Besedo dajem gospodu Preglju, ki ima drugi predlog za razširitev dnevnega reda.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Predlagam razširitev dnevnega reda te izredne seje s predlogom Komisije za nadzor lastninskega preoblikovanja, ki je na svoji seji predlagala, da Državni zbor na izredni seji pod nujno obravnava problematiko Tovarne celuloze in papirja Videm-Krško. Ta predlog je bil poslan predsedniku Državnega zbora. Res pa je, da verjetno ni bil določen današnji datum. Glede na to, da 16. maja poteče rok, v katerem se lahko država pritoži nad postopki prodaje tega podjetja in s tem zaščiti državni interes, kakor tudi interes kapitala, ki je bil do nedavnega še družben v tej tovarni, menim, da je prav, da današnjo izredno sejo razširimo še s to točko. Gradivo je pripravljeno s strani matičnega odbora in menim, da bi lahko to točko "Obravnava problematike tovarne celuloze in papirja Videm Krško" obravnavali že na tej izredni seji in še v času v zakonitem roku uspeli karkoli ukrepati. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Pregelj, vi ste verjetno napačno seznanjeni z datumi, do katerih poteče rok za izpodbijanje te prodaje. Tu ne gre za noben datum v mesecu maju, ampak za 14. junij. Drugo. Komisija za vprašanja lastninskega preoblikovanja je predlagala res to izredno sejo, hkrati pa je od Vlade zahtevala, da do 20. maja poda neke določene odgovore. In tretje, kar velja povedati, da je kolegij o tej pobudi razpravljal in jo je uvrstil na dnevni red prihodnje redne seje, ki se začne okrog 20. maja, to se pravi znotraj teh rokov, o katerih govori komisija v svoji utemeljitvi. Želi še kdo?  (Pripomba iz klopi.) Ne bi o tem glasovali, gospod Pregelj. Gospod Šešerko.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Spoštovani gospod predsednik, gospe in gospodje! Moram reči, da kar zadeva ta dnevni red, mislim, da je nesprejemljivo in da je v nasprotju z osnovnimi načeli politične kulture, da v trenutku, ko poteka zbiranje podpisov državljanov za razpis referenduma, Državni zbor paralelno izpelje še eno operacijo in se na tak način posmehujemo ljudem, ki hodijo na policijske postaje po mestih. Mislim, da je razlaga, ki ste jo vi, gospod predsednik, dali malo prej v zvezi z razliko med pobudo in zahtevo poslancev, privlečena za lase in da se bomo morali mi Slovenci še malo učiti politične kulture in medsebojnega tolerantnega odnosa na način, ki bo spoštljiv do nasprotne strani in ki bo omogočil, da bodo ljudje, ki jemljejo dobronamerno ta naš politični sistem, v resnici deležni tudi ustreznega spoštovanja. Zato mislim, da je ta predlog, ki se ravnokar tu obravnava, oziroma zahteva 35 poslancev, nesprejemljiv in da je edino smiselno, da Državni zbor umakne to točko z dnevnega reda.</p>
                  <p>Sicer moram povedati, da se ne strinjam s predlogom za razpis referenduma.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Šešerko, opozarjam vas, da ni razprave o tem, ampak govorimo o širitvi in se popolnoma strinjam z vami, da bo še precej potrebno postoriti za spoštovanje politične kulture. To pomeni v prvi vrsti tudi spoštovanje zakona in spoštovanje pravil, ko gre za parlamentarno razpravo. Sedaj smo pri točki razširitve dnevnega reda in bi vas prosil, da ne zlorabljate besede, ki sem vam jo dal, za razpravo o drugih stvareh.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Se bom držal vašega nasveta, jaz pa vas opozarjam, da kot predsednik Državnega zbora skrbite, da bodo osnovna pravila politične kulture v tej deželi upoštevana. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Torej še enkrat ugotavljam, da niste podali predloga za širitev dnevnega reda in ste s tem prekršili pravila pri tej točki dnevnega reda. Želi še kdo v zvezi s širitvijo? Proceduralni predlog imate, gospod Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Prej sem dal predlog za razširitev dnevnega reda z obravnavo problematike tovarne celuloze in papirja Videm Krško. Glede na vašo razlago, predsednik, moram ugotoviti, da imam drugačne podatke in da smo do sedaj na matičnem odboru pač operirali s takimi podatki, kakršne sem predstavil. Glede na to, da gre vsekakor za širši državni interes in da gre za izredno občutljivo tematiko, menim, da je bilo upravičeno to točko uvrstiti na dnevni red, zato zahtevam, da daste to na glasovanje. V kolikor drugače razlagate poslovnik, pa zahtevam, da Državni zbor odloči o pravilnosti vaše razlage.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Pregelj, mi smo dobili dopis s številko 321/12-91-1/9, vodstvu Državnega zbora in tam so so ti podatki, o katerih sem govoril in so popolnoma korektni in po tej plati se mi zdi, da velja upoštevati stališče matičnega delovnega telesa. Nelogično bi bilo širiti dnevni red te seje, če pa matično delovno telo od Vlade zahteva, da do 20. maja določene stvari pojasni.</p>
                  <p>Imate sklep na tretji strani, gospod Pregelj, če že imate vse papirje pri sebi, ki se glasi: Vlada Republike Slovenije naj do 20.5.1996 poda poročilo glede na sum o možnem oškodovanju državne lastnine in nepravilnosti v zvezi s prodajo sredstev stečajnega dolžnika, družbe Videm d.o.o. Krško v stečaju, predlaga eventualne ukrepe, zlasti pa do izredne seje Državnega zbora, ki bo obravnavala to problematiko, sporoči ali bo kot legitimirana stranka v skladu s 136. členom zakona o prisilni poravnavi, stečaju in poravnavi zahtevala razveljavitev prodaje zaradi oškodovanja koristi upnikov. Imate predlog za razširitev dnevnega reda?</p>
                  <p>O tem predlogu ni razprave, gospod Podobnik, ker je predlog matičnega delovnega telesa formuliran, tako da je mogoče to sejo sklicati po tem poročilu oziroma po 20. maju. Ne vem, kako drugače ravnati s takimi stališči. Res pa je, da to isto matično delovno telo predlaga na prvi strani, naj se ta seja skliče do 14. maja. Torej, kako naj sedaj to obravnavamo in potem po 20. maju obravnavamo poročilo Vlade? Tega ne razumem. Gospod Rejc, boste dali pojasnilo.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani gospod predsednik, gospe in gospodje! Mi smo to problematiko obravnavali na treh sejah komisije. Na drugi seji smo sprejeli sklep, kot ga je tudi gospod Žare Pregelj povedal, da se ta obravnava na izredni seji opravi do 15.5, ker nam je tudi iz podatkov bilo, do tedaj znanih, da je tedaj tisti zadnji rok, o katerem mora ali naj Vlada reagira glede na oškodovanje družbene lastnine. Ko smo imeli zadnjo sejo, in od tu tudi ta zapis, ki ga je gospod predsednik Državnega zbora prebral, smo preverili tudi tisti zadnji rok. In s strani javnega pravobranilstva je bilo povedano tole. Ker se zakon o stečaju, ker se stečajni postopek na Vidmu opravlja po starem stečajnem postopku 84/89, je potem še časa tri mesece od dneva prodaje, od datuma prodaje, da upniki oziroma tisti, ki se čuti prizadetega, reagira. Torej je ta rok potem zadnji 13.6 oziroma 14.6 po pravnem natančnem preračunavanju. Sedaj pa nastopi problem samo ta, ker je gospod predsednik Državnega zbora povedal, da je to za današnjo sejo kolegija bilo uvrščeno na redno sejo Državnega zbora, obstoja nevarnost, da bi se ta rok zamudil. Menim, da je to osnovno vprašanje, da bi bila gotovo seja Državnega zbora do tedaj, preden ta rok izteče. Na osnovi tega smo tudi na zadnji seji, ki je obravnavala to področje, dali Vladi tak rok, da lahko glede na precejšnje zahtevane odgovore in obseg odgovorov, da do 20. to reagira. Vendar menimo, pa tudi komisija je bila mnenja, da je osnovno vprašanje v tem, da se ta rok ne sme zamuditi, ker prej je bil znani rok 15.5., zdaj je pa znani rok 13.6., tako da bi samo to prosil predsednika Državnega zbora, in glede na prošnjo, ki jo je komisija poslala, da je gotovo pred tem rokom ta točka dnevnega reda tu, v Državnem zboru, da potem to stanje lahko prečistimo tu na Državnem zboru, preden poteče rok; to je osnova. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Ponovno ugotavljam, da so upoštevani vsi trije datumi, ki so bili prebrani - 14.5., to je danes, je kolegij določil datum za to sejo, ta je 21. maja hipotetično, se pravi, je dan za tistim dnem, ko vaša komisija predlaga, da je zadnji rok za to, da Vlada poda svoje poročilo. Tako da menim, da sem popolnoma korektno ravnal in bi prosil za več pozornosti v dvorani. Lahko preidemo na določanje dnevnega reda? Ugotovimo sklepčnost! (66 prisotnih.)</p>
                  <p>Kdo je za? (52 poslancev.) Je kdo proti? (6 poslancev.)</p>
                  <p>Ugotavljam, da je predlog dnevnega reda 44. izredne seje Državnega zbora sprejet.</p>
                  <p>Prehajamo torej na <title>1. TOČKO DNEVNEGA REDA - OBRAVNAVA PREDLOGA ODLOKA O RAZPISU ZAKONODAJNEGA REFERENDUMA ZA VOLITVE V DRŽAVNI ZBOR NA ZAHTEVO 35 POSLANK IN POSLANCEV</title>.</p>
                  <p>Skupina 35 poslank in poslancev je Državnemu zboru predložila zahtevo za razpis zakonodajnega referenduma za volitve v Državni zbor. Predlog odloka, ki je bil pripravljen v službah Državnega zbora, je obravnaval Odbor za notranjo politiko in pravosodje, ki je Državnemu zboru pisno poročal. Sprašujem poročevalca odbora, če želi besedo? (Pripomba iz klopi.) V tem trenutku nimamo o čem proceduralno razpravljati, če se ni še niti razprava o tem začela, gospod.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo, gospod predsednik. Odbor Državnega zbora Republike Slovenije za notranjo politiko in pravosodje je na seji, dne 7.5.1996, obravnaval pobudo oziroma predlog odloka o razpisu zakonodajnega referenduma za volitve v Državni zbor na zahtevo 35 poslank in poslancev. Obrazložil bom stališče odbora, ker ste verjetno že iz sredstev javnega obveščanja bili seznanjeni s tem, da sem glasoval proti sprejetju takega odloka. Kot osnova je za sprejem tega priporočila oziroma odloka, kot je izraženo v poročilu, bilo mnenje sekretariata o smiselnosti referenduma. Predstavnik sekretariata je poudaril, da je treba imeti v vidu dejstvo, da je po ustavi razpis referenduma obvezen, če to zahteva tretjina poslancev, in zato ne more biti nobenega dvoma, da je tak referendum treba razpisati. Tej razlagi lahko v celoti sledimo. Če zahteva razpis referenduma 30 poslancev, je pač treba ta referendum razpisati. Nadalje sekretariat v svojem mnenju ugotavlja, da zahteva skupine poslank in poslancev za razpis predhodnega zakonodajnega referenduma izpolnjuje vse pogoje, ki jih za vložitev take zahteve določa zakon o referendumu. Tudi to je dejansko res in moramo pri odločanju temu slediti.</p>
                  <p>Prišlo je do razčiščevanja v sami razpravi na odboru o tem, ker je Socialdemokratska stranka Slovenije predlagala sklep, da se ta pobuda oziroma da se ta zaključek ne sprejme, in sicer zato, ker je sam predlog za razpis zakonodajnega referenduma za volitve v Državni zbor 35-ih poslancev sam s seboj protisloven in bi dejansko zavedel volivce. Namreč, v prvi alinei je navedeno, da bi naj se volivci odločali o tem, da bi imela odločilen vpliv pri volilnem zakonu volja poslancev, kar nakazuje na večinski sistem, medtem ko je v tretji alinei ta sklep formuliran tako, da bi se naj upoštevala tudi politična situacija strank, kar nakazuje na proporcionalni volilni sistem. Če bi se tak predlog, kot je podan, sprejel, bi prišlo do pat pozicije, ko bi se na eni strani približevali oziroma zahtevali večinski volilni sistem, na drugi strani pa proporcionalni volilni sistem.</p>
                  <p>To je Socialdemokratska stranka ocenjevala kot izključujoče in pa kot norčevanje iz volivcev. Bi pa, če bi bil ta sklep v takem obsegu sprejet, povzročalo silne težave parlamentu, ker bi moral ta zakon sprejeti, na kaj bi se uprl, ali na sprejeti večinski sistem ali tudi na sprejeti proporcionalni sistem.</p>
                  <p>Tu je še potem bilo opozorilo in pa predlog Demokratske stranke, to se pravi gospoda Peršaka, ki je skušal rešiti zadevo s tem, da bi določene izraze v prvi in tretji alinei nadomestili z bolj prožnimi izrazi, kot "neposrednejši vpliv" namesto "neposredni vpliv" in pa "enakomernejšo zastopanost" namesto "enakomerno zastopanost". Tudi to ni bilo večinsko sprejeto in zato je odbor sprejel z veliko večino, z enim glasom proti, sklep, da je referendum za volitve v Državni zbor na zahtevo 35 poslank in poslancev podprt in predlaga Državnemu zboru, da ga sprejme.</p>
                  <p>Neuradno oziroma neformalno je še iz tega povzetka odbora bilo dano priporočilo, ki pa nima podlage v poslovniku, da naj glede na izražene pripombe iz razprave na seji odbora - to je odbor sicer izglasoval - da predlagatelji zahteve za razpis zakonodajnega referenduma razmislijo in proučijo ustreznost formulacije načel, še zlasti izraze, kot sta "neposredni vpliv". Opozarjam na bolj primerno formulacijo "neposrednejši vpliv" in pa "enakomerno zastopanost", to se pravi, ustrezna formulacija "enakomernejšo zastopanost", tako da bi ta izglasovani sklep, ki nima podlage v poslovniku, bil nekako le kot priporočilo.</p>
                  <p>Večinsko mnenje odbora je torej, tako da se naj ta pobuda, predlog odloka o razpisu zakonodajnega referenduma sprejme. Bom pa potem, ko bo tekla razprava, tudi sam povedal svoje mnenje. Sedaj sem obrazložil mnenje odbora in opozoril na dileme, ki so se na razpravi pojavile. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi besedo predstavnik sekretariata? (Ne želi.) Gospod Hvalica bi rad podal proceduralni predlog.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Po hodnikih krožijo govorice, da so nekateri poslanci umaknili podpis pod predlog odloka. Zato predlagam, da se ugotovi, če je to res, koliko je teh poslancev, ki so umaknili podpis in da potem nadaljujemo z obravnavo te točke. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Torej, lahko kar takoj nadaljujemo, ker do mene ni prišel noben umik podpisa in tudi zdaj je nepomembno, ko je določen dnevni red. Želi besedo predstavnik Vlade? (Ne želi.) Besedo dajem predstavnikom poslanskih skupin in najprej se je javil gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Spoštovane kolegice in kolegi! Obravnava predloga odloka na podlagi podpisov 35 poslancev o razpisu zakonodajnega referenduma ima lahko, bi rekel svojo izključno formalno stran, ali pa se Državni zbor odloči, da ob tej formalni strani spregovori širše tudi o nekaterih vsebinskih vprašanjih. Če bi se odločali za obravnavo izključno po formalni strani, potem je treba povedati, da je zahteva bila korektno vložena, da je 35 poslancev pač več kot tretjina tega Državnega zbora in da je Sekretariat za zakonodajo in pravne zadeve pripravil svoje pravno mnenje, ki pravi, da je zahteva korektno vložena, matično delovno telo pa tudi obvestili o tem, da so pogoji za odločanje izpolnjeni. Če bi se odločili za širšo obravnavo te problematike, potem je najbrž o tem možno spregovoriti zelo zelo veliko, ampak najprej k prvemu formalnemu vprašanju.</p>
                  <p>Kar zadeva našo poslansko skupino, mi vsebinsko soglašamo in podpiramo predvsem dve vprašanji, ki sta po mojem prepričanju tudi edino vsebinsko pomembni, ki sta bili predloženi za zakonodajni referendum. To je prvo vprašanje. Odpravi se možnost, da politične stranke določijo tako imenovane nacionalne liste, po katerih se določeno število poslanskih mandatov dodeli kandidatom s teh list, neodvisno od volje volivcev. In četrto vprašanje, volilni količnik, ki pove, koliko glasov je potrebnih za izvolitev enega poslanskega mandata v volilni enoti, se zmanjša, tako da bo čim več mandatov razdeljenih neposredno volilni enoti in da bodo imeli večjo možnost volitve tudi neodvisni kandidati.</p>
                  <p>Kar zadeva prvi predlog ukinitve nacionalnih list menimo, da bi glede na izkušnje iz volitev leta 1992 ukinitev nacionalnih list brez dvoma povečala odgovornost in vpliv volivk in volivcev na izvolitev poslank in poslancev. V letu 1992 je namreč po nacionalni listi prišlo v Državni zbor od 88 19 poslank in poslancev, kar je približno med 22 in 23%, od tega dva iz Socialdemokratske stranke ali 50% skupno; trije Demokrati ali tudi 50% od skupnega števila; štirje iz Slovenske ljudske stranke ali 40% njihovih poslancev; štirje iz Slovenske nacionalne stranke, to je dobrih 33%; trije iz SKD-ja, to je 20%; dva iz LDS, to je približno 9% in eden iz Združene liste, to je 7%. Glede na odločbo Ustavnega sodišča ne želimo trditi, da je nacionalna lista neustavna v sistemu, ker je Ustavno sodišče drugače presodilo. Menimo pa, da zgolj javna objava nacionalne liste samo posredno zagotavlja volivcem vrednost, da so določene stranke nacionalno listo prijavile in omogoča tudi spoznanje, kdo je na nacionalni listi, vendar se s tem postavljen volilni sistem volitev v volilnih enotah in volilnih okrajih zelo bistveno korigira. Menimo, da takšna korekcija, ki zagotavlja, da prihaja z manjšimi odstotki, ne bom rekel z zelo majhnimi, čeprav so tudi takšni primeri bili, ampak z manjšimi odstotki kot po osnovnih načelih volilnega zakona v parlament dobršen del poslank in poslancev, ni dober in da prav gotovo imajo volivke in volivci v tem primeru možnost ocene, da je njihov vpliv na neposredno izvolitev bistveno manjši kot sicer in da se s tem povečuje vloga, ali pa neposreden vpliv strank na samo izvolitev. Drugo, kar pa zadeva zmanjšanje odstotka, ki bi bil potreben za neposredno izvolitev, je po našem mnenju vse v tem predlogu tudi napisano. S tem bi pač dosegli nekaj večjo možnost neposrednih izvolitev v volilnih okrajih, s tem bi dosegli, da bi manjši delež bil izvoljen na podlagi ključa v drugem ugotavljanju rezultatov na državni ravni in s tem bi gotovo dosegli, da bi nekaj več okrajev imelo svoje predstavnike v Državnem zboru. Naj izrecno rečem, da v Združeni listi nismo mnenja, da je prav preobjestno poudarjanje predstavništva poslancev kot predstavnikov volilnih okrajev in njihovih volivcev. (Ne.) Poslanke in poslanci so predstavniki vsega ljudstva. Vendar je kljub temu najbrž razumljivo in prav sporočiti, da ima tudi regionalna struktura poslank in poslancev Državnega zbora svoj vpliv na prezentacijo različnih problemov in pogledov v Državnem zboru in tudi svoj vpliv na vsebino odločitev, ki jih sprejema Državni zbor. Čimveč poslank in poslancev je namreč povezanih tudi z določenimi konkretnimi vprašanji v posameznih volilnih okrajih, jih mnogo lažje potem prezentira in sooča z drugimi v Državnem zboru, kot pa, da bi, da rečem, večina vseh poslank in poslancev bila vezana preko sugestij in sodelovanja z volivkami in volivci samo na Ljubljano ali nekaj večjih mest.</p>
                  <p>V zvezi s to temeljno opredelitvijo pa bi kot naslednje rad povedal, da je prepričanje v naši stranki, da smo si za opredelitev, da se ukine nacionalna lista in da se zmanjša odstotek potreben za neposredno izvolitev, izbrali napačno pot. Mi smo namreč prepričani, da če bi to res bila volja večine strank, za to ne bi bil nujen in potreben referendum, ampak da bi zato bil mogoč dogovor političnih strank v Državnem zboru, ki bi zagotovil takšne spremembe volilne zakonodaje in da odločitev za to, da se gre s tem vprašanjem na referendum, pomeni hkrati nepripravljenost za dogovor v Državnem zboru, pomeni hkrati nepotreben referendum o vprašanju, ki pomeni manjšo, ne bom rekel nebistveno, pa kljub temu...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Potrč, opozoril bi vas, da kljub vsemu, tudi ko predstavljate mnenje poslanskih stališč, da samo o tem, kar je pač na dnevnem redu, in tokrat je to odlok. Zakon, ki ga je sprejel Državni zbor, je nedvoumen in dopušča samo dve možni vprašanji v tej fazi: ali je nejasno vprašanje, in drugo, ali je vprašanje v skladu z ustavno ureditvijo. Po tej plati so vse druge razprave, povezane s sprejemom zakona, ne pa s sprejemom odloka, in bi prosil, da ta opozorila vzamete dobronamerno, ker se mi zdi, da se je potrebno v tem trenutku osredotočiti na tisto, o čemer je dolžan Državni zbor v tem trenutku odločiti, ne pa širiti vprašanja čez to, kar je Državni zbor sprejel na dnevni red in kar sodi v druge postopke.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa, gospod predsednik. Čeprav bi rad na enako prijazen način, kot ste to vi povedali, rekel, da vašega opozorila ne štejem za dobronamernega. Gre namreč za en kompleks vprašanj in sem rekel, da je k temu vprašanju možno pristopiti izključno formalno, in da v tem primeru ni nobenega dvoma o tem, da smo dolžni izglasovati odlok, da pa o tem obstoja tudi nekaj vsebinskih vprašanj. In sem tudi mislil s tem zaključiti, pa zdaj povem: Državni zbor se lahko dela slep in gluh in formalno vodi določene postopke, vsebino in probleme pa prepušča drugim. Če je želja, da se Državni zbor postavlja v takšen položaj, to lahko storimo, vendar sem prepričan, da to odgovornosti in ugledu Državnega zbora v ničemer ne more koristiti zaradi tega, ker mi konec koncev pa tudi nismo samo tisti, ki bomo slepo sledili neki formalni proceduri, ki ji sicer moramo, ne da bi opozorili, kaj vse se v zvezi s tem kot vprašanje odpira. Prosil bi vas, ne bom preveč dolg, ampak razprava pač ni omejena, in prosil bi vas, če mi dovolite, da z razpravo nadaljujem.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>No, prosil bi vas, in pri tem insistiram, da samo o stvareh, ki so na dnevnem redu - to je pa odlok.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala. Ko boste mislili, mi boste vzeli besedo.</p>
                  <p>Če se odločamo danes o tem odloku, kar se formalno moramo, je treba ob tem opozoriti, da bi takšen odlok, če bi do sporazuma strank prišlo, ne bil potreben, je treba opozoriti na to, da bi bil, če bi podpisniki iz vseh strank, ki so podpisale predlog za referendum, res iskreno mislili, takšen dogovor bil mogoč, pa so predstavniki dveh strank podpisnikov, to je SKD-ja in Slovenske nacionalne desnice, izrecno izjavili, da več ne podpirajo ukinitve nacionalnih list, so pa podpisniki takšne zahteve za razpis referenduma - od kod takšna sprememba stališč in sprenevedanja, ne vem. Povedati moramo, da bomo odločali o razpisu za referendumsko vprašanje, ki bo zahtevalo in pričakovalo od volivcev jasno izjasnjevanje glede vprašanj, glede katerih bi po vsej normalni poti bil možen in potreben, če bi odgovorno ravnali, dogovor o tem v Državnem zboru in ne referendum za ceno in stroške, kakršni pač v zvezi s tem bodo. Zato smo mi v poslanski skupini prepričani, da je formalna odločitev mogoča, da pa moramo ob tem, ko se držimo procedure, vedeti, da se nam lahko dogodi, da bo naša formalna odločitev tudi dezavuirana, in to v relativno kratkem času, potem, ko jo bomo sprejeli, ker so hkrati sprožena določena proceduralna in ustavna vprašanja že pred Ustavnim sodiščem. Zatiskanje oči pred dejstvom bi bilo, če tega danes ne bi povedali in če to danes ne bi vedeli.</p>
                  <p>In na koncu, naše prepričanje je, da je tudi sicer opravljanje referendumov o volilni zakonodaji neposredno pred volitvami politično dejanje, ki nima dejanske zveze z željo na temeljit način preučiti vprašanje ustreznosti ali neustreznosti volilnega sistema. Menimo, da to otežuje neposredno angažiranje Državnega zbora. Prepričani smo, da to postavlja pod vprašaj tudi korektnost razumevanja samega instituta referenduma, predvsem pa lahko, če bi se neposredno pred nujnostjo razpisa volitev opravljali referendumi, to postavlja pod vprašaj tudi korektno razumevanje izvedbe samih volitev. Žal nam je, da je zaradi nepripravljenosti in nesposobnosti dogovora in zaradi iniciativ mnogih do takšnega stanja prišlo in menimo, da je odločitev, ki je formalno potrebna za Državni zbor, vsebinsko slaba in ne pomeni uresničevanja vloge, ki bi jo sicer ta Državni zbor v sprejemu zakonodaje o volitvah moral opraviti. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Stališče poslanske skupine bo predstavil gospod Tone Peršak.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! Dovolite, da najprej rečem nekaj besed o položaju, v katerem smo se znašli potem, ko se je začela ta kampanja v zvezi z referendumi za spremembo volilnega zakona. Najprej bi rad rekel to, nanaša se pa to tudi na ta odlok, da je najbrž v osnovi nedopustno, da se postavljajo zahteve za odločanje o tovrstnih vprašanjih pravzaprav tik pred volitvami in da se postavljajo zahteve - to je pač treba priznati - večini, ki bo o tem odločala, ki na nek način niso popolnoma jasne. Gre za to, da je bilo najbrž pred volitvami leta 1990 in pred volitvami leta 1992 razumljivo, da so se zaradi situacije, v kateri je takrat Slovenije bila, te stvari spreminjale tako rekoč tik pred volitvami, medtem ko zdaj pomeni ustvarjanje tega vzdušja pravzaprav ustvarjanje neke klime ali pa neke, lahko bi rekli kar histerije in ustvarjanje nekega vtisa, da je država neurejena, da stvari niso urejene tako kot bi morale biti in da je zato potrebno nekakšno izredno stanje in to je po našem mnenju neko namerno ustvarjanje enega vzdušja, ki je zelo škodljivo.</p>
                  <p>Kar zadeva ta in tudi ostali dve pobudi, so vse tri po našem mnenju vprašljive, tudi z vidika zakona o referendumu in ljudski iniciativi, predvsem pa iz vidika ustave. Mi smo sprejeli zakon o referendumu in ljudski iniciativi, vendar smo ga očitno sprejeli premalo premišljeno, kajti tudi ta pobuda in tudi, še bolj pa ostali dve, pravzaprav na nek način dezavuirata vlogo parlamenta kot organa, ki oblikuje in sprejema zakone. V ustavi ni predhodni zakonodajni referendum nikjer omenjen in še zlasti...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Peršak, tudi vas opozarjam, da se počasi od vprašanj zakona o ljudski iniciativi usmerite k odloku, ki je nedvoumno pripravljen na podlagi zakona, ki ga je sprejel Državni zbor.</p>
               </sp>
               <sp>
                  <speaker>ANTON PERŠAK:</speaker>
                  <p>To govorim zato, ker bom potem dal neke predloge, gospod predsednik.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>V zvezi z odlokom? Prosim lepo.</p>
               </sp>
               <sp>
                  <speaker>ANTON PERŠAK:</speaker>
                  <p>Tudi v zvezi z odlokom. Po našem mnenju, ali pa delnem mnenju v skupini, je edino, kar bi mi bilo kot predhodni zakonodajni referendum mogoče razumeti, referendum, ki bi pred dokončnim sprejemom zakona lahko prepustil volivcem vprašanje, ali naj se tak zakon sprejme ali ne, ne pa da se na referendumu odloča o vsebini člena. Ker je tako, in ker so vprašanja, ki so postavljena po našem mnenju tudi v protislovju, zdaj pa govorim o vsebini odloka, gospod predsednik, in ker so na nek način tudi v protislovju s težnjo volilnega sistema, kot je postavljen, bi prosil predlagatelje, da sami razmislijo o modifikaciji vprašanj. Če pa oni tega ne bodo storili tekom razprave, bomo pa ob zaključku razprave prosili za odmor, da bi mi predlagali modifikacijo vprašanj. Prepričani smo namreč, da vprašanja, tako kot so zastavljena, v celoti niso uresničljiva, ker so postavljena kot absolutne zahteve, da je treba absolutno zagotoviti enakomerno zastopanost in da je treba absolutno zagotoviti vpliv volivcev na izbiro. Ta neposredni vpliv razumemo na ta način, da odloča v vseh primerih dobljeni odstotek glasov. Če prvo in drugo vprašanje postavimo skupaj, ugotovimo, da bo v določenih primerih preprosto potrebno ali od enega ali od drugega principa odstopiti. Ali bo potrebno odstopiti od principa, da povsod pridejo na vrsto najprej tisti kandidati, ki so dobili večji odstotek glasov, ali od principa enakomerne zastopanosti volilnih enot. Zaradi tega mislimo, da bi bilo prav, da se vprašanji glasita v tem smislu, da je bolj enakomerna zastopanost in bolj neposredna in da se tu išče, če že. To najbrž pomeni konsekvenco tudi za drugi del vprašanj.</p>
                  <p>Prvi predlog je torej, da predlagatelji razmislijo o tem, da bi vprašanja nekoliko prilagodili. Drugo. Zakaj se nam poslancem zahteva ob začetnih pomislekih zdi vendarle do neke mere sprejemljiva in zakaj smo pripravljeni odlok ob določenih pogojih tudi podpreti oziroma ga na nek način moramo, je ta, ker je po našem mnenju nesprejemljivo, da bi šla na referendum takšna vprašanja, ki preprosto po normalni zakonodajni proceduri ne omogočajo več zakonodajne uresničitve in bi prišli v politično nesprejemljivo situacijo, ko bi volivci eventualno na referendumu odločili, da naj se letos voli po nekem drugačnem sistemu, volitve bi pa morali izvesti po sistemu, ki je sedaj določen v zakonu.</p>
                  <p>Nazadnje predlagam, in zaradi tega sem v tistih začetnih pomislekih o tem, ali so vsi trije tako zastavljeni referendumi sploh skladni z ustavo in  z naravo predstavniške demokracije, ki je določena z ustavo, da na koncu parlament sprejme tudi sklep, s katerim bo Ustavno sodišče vprašal najprej ali je referendum glede na nujni čas izvedbe volitev še dopusten, časovno, in ali so vprašanja glede na naravo sistema in glede na naravo zakonodajnega postopka skladna z ustavo. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo v imenu poslanskih skupin? Gospod Ivo Hvalica. S tem, da tudi vse, ki bi želeli, da o čemerkoli glasujemo, prosim, da to podajo v pisni formi, da ne bo kasneje nesporazumov.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Predlog odloka o razpisu zakonodajnega referenduma za volitve v Državni zbor na zahtevo 35 poslank in poslancev je pač samo akt, ki onemogoča, nagaja pobudi Socialdemokratske stranke - to je jasno. Ob vsem tem bi človek pričakoval, da bo ta predlog odloka jasen, čist, z jasno postavljenimi vprašanji - to se pa ni zgodilo. Mi smo pravočasno opazili pomanjkljivosti v teh vprašanjih in tudi predlagali sklep k 1. točki te izredne seje; žal se tudi Odbor za notranjo politiko ni do tega pozitivno opredelil. Po našem trdnem prepričanju gre za nejasna vprašanja, ker vprašanje, ki je predlagano na ta način - ali ste za to, da se zagotovi neposredni vpliv volivcev na izbiro poslancev - sili v odgovor, ki pomeni, da je nekdo izključno za večinski volilni sistem. Tudi vprašanje v naslednjem delu, v tretji alinei, ki se glasi - ali ste za to, da se zagotovi sorazmerna zastopanost političnih interesov - je nejasno, ker to pa pomeni čisti proporcionalni sistem. Tega ne razumem, čudim se tako nejasnim vprašanjem. Razumem pa, da je bila tu tekma med Državnim svetom in Državnim zborom, kdo bo bolj nagajal Socialdemokratom; to je silno poenostavljeno. Tako je jasno vse skupaj dokončno zapleteno. Sprašujte, če imate možnost, ljudi na cesti, v javnosti, kjerkoli, če sploh še razumejo, kje so. Pustite nam, da pridemo do naše pobude, ki je najbolj čista, najbolj jasna, in da gredo ljudje na referendum, za katerega bodo vedeli, za kaj glasujejo. Nenazadnje zamerim podpisnikom, torej 35 poslancem, tudi to, da so na primer dobesedno pozabili 200.000 Slovencev po svetu, za katere ima naša pobuda za naš referendum predvideno rešitev. Ne vem, ali je to slučajno zopet, ali je to zopet bilo pač zaradi te tekmovalnosti oziroma zato, da se je za eno uro in trideset minut prehitelo konkretno Državni svet. Državni svet je pa pač hotel po desni prehiteti Socialdemokrate. Na vsak način, naša poslanska skupina bo glasovala proti predlogu tega odloka. Več o tem pa mogoče še v razpravi kot poslanec. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo v imenu poslanskih skupin? Gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Poslanska skupina samostojnih poslancev v Državnem zboru se bo opredelila proti temu odloku pri glasovanju iz naslednjih razlogov: ker menimo, da je vsa ta manipulacija z različnimi volilnimi sistemi, ki se pojavljajo tik pred volitvami, zgolj manipulacija z volivci, s poskusom, da se preprosto volivce postavi pred dejstvo, da v tej veliki zmedi še to, kar je sedaj v Državnem zboru, tisto, kar je najboljše, kar na žalost ni res; to mi sami tukaj vemo, volivci pa še bolj, vendar jih poskušamo prevarati.</p>
                  <p>Drugič, način in demokratični način vseh teh predlogov, ki obstajajo, se tudi odseva v tem, da je vsepovsod samostojnost poslancev, ki je po ustavi zagarantirana, zapostavljena in popolnoma zanikana. V dosedanjem sistemu, v predloženem sistemu, razen v eventualnih drugih, o katerih poteka referendum, torej se pravi v večinskem, ker ta možnost obstaja, samostojnega poslanca preprosto ni možno izvoliti; teoretično možnost ima, če je 100% udeležba po dosedaj veljavnem zakonu v dveh volilnih okrajih in 100% izvolitev tega poslanca, in da predhodno zbere potrebno število podpisov, da kandidira in da se drži vseh ostalih pravilnih zakonov, ki določajo volilno kampanjo in vse ostalo. To se pravi, ni možno dobiti samostojnega poslanca. Da je večinsko mnenje tega zbora in poslancev, seveda poslanci sestavljajo zbor, tudi takšno, je jasno, ker v vseh dosedanjih dogovorih in pogovorih o volilnih sistemih so sodelovale stranke, samostojna poslanska skupina pa ni bila nikjer ne klicana, ne kooptirana, da bi sodelovala pri eventualnih popravkih volilnega sistema. To je popolna negacija samostojnih poslancev in negacija ustave!</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Kopše, prosil bi vas, če se povrnete k odloku...</p>
               </sp>
               <sp>
                  <speaker>JOŽEF KOPŠE:</speaker>
                  <p>Govorim o odloku in sem se tudi izrekel...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Dolžan sem vas prekiniti, tako kot vse druge, in pozvati, da se vrnete k odloku, ki ga mora Državni zbor sprejeti glede na zakon, ki ga je tudi sam sprejel, in da se drugim razpravam poskušate pač izogniti v tej razpravi. Izvolite.</p>
               </sp>
               <sp>
                  <speaker>JOŽEF KOPŠE:</speaker>
                  <p>Hvala. Zdaj bom lahko govoril, hvala. Gospod predsednik, ponovno in najmanj desetič v mojem primeru izrabljate svojo možnost vodenja, vendar še nekaj mesecev, upam, da ne več dolgo. Govoril sem o odloku in odlok ni sprejemljiv za poslansko skupino, noben član ni podpisnik tega odloka, in poslanska skupina samostojnih poslancev tega odloka ne bo podprla. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo v imenu poslanske skupine? (Ne.) Torej prehajamo na razprave poslank in poslancev. Najprej se je javil gospod Marijan Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Torej, ker govorim v osebnem imenu oziroma kot poslanec, se lahko spustim takoj v polemiko, in sicer bom kar nadaljeval tisto razpravo, ki je bila prej oziroma najprej, kaj sedaj razpravljamo. Gotovo, mislim obenem, torej postranska zadeva pod to točko je, da razpravljamo, kdo je za kakšen volilni sistem. Bom tudi jaz, kot nekateri predgovorniki, in kot sem gotov, da bodo tudi nekateri, ki bodo kasneje razpravljali, o tem na kratko samo povedal. Nisem za večinski sistem in sem za proporcionalni sistem. Kljub temu sem za to, da se procedura spoštuje. Torej, mi se ne moremo v to spustiti. Če pa politična večina v parlamentu začuti, da je njihov interes ogrožen, potem pa proceduro nateguje po svoje; to ni prav. Najprej je treba, mislim, v vsakem primeru se je treba interesom, političnim - saj ne bom nobenega pregovoril, ker vidim, kakšna je stvarnost, ampak vsaj to si bomo pa v obraz povedali, da najprej je treba - nisem nikoli, torej, zmeraj sem želel izkoristiti proceduro, pa ne tako nategniti, da bi proceduro spremenil. Če je pač procedura proti tebi, je proti tebi. Tudi v primeru odvzema državljanstva vam povem, da sem šel po proceduri, v tistem primeru, ki se ga vsi dobro spomnimo nazaj. Če je na koncu koncev treba spremeniti ustavo, ustavo se da tudi spremeniti in potem vam je na razpolago: je procedura, ki je določena v ustavi, potem so pa še druge procedure, ker ustava se je že spremenila na drug način, in stvari in družba in sistem in vse se je spreminjalo že na druge načine; se pravi, obstajajo različni načini, razne procedure, in potem se reče: vzel bom to proceduro. Ampak taka situacija, kot je sedaj tukaj, kjer se na nek način kaže ta skupina - pač 35 poslancev je podpisalo nek predlog in se kaže v lepi luči, češ, mi se držimo procedure. Ja, to ni res! Torej, sem že prešel na proceduro, ker vprašanje procedure - se ne bom vtikal glede procedure v to, ali je vprašanje protiustavno ali ne, kot se je gospod Peršak, in ali je še dovolj časa do volitev - to se bi gospod Peršak lahko pogovoril z Janšo, ki je malo kasno nastopil s tem predlogom ali pa prepozno, verjetno je prepozno. To bi gospod Peršak lahko z gospodom Janšo, oba sta šefa strank, pa bi se lepo pogovorila, namesto da predlaga, naj vprašamo zdaj Ustavno sodišče, če je to prepozno. Če je predlog v skladu z ustavo, je treba - če ti rečeš, da predlagaš, naj Ustavno sodišče vprašamo - to je prekladanje! Najprej ti dokazuj s tvojega stališča, da meniš, da je tisto vprašanje protiustavno in potem predlagaj, da ga je treba dati na Ustavno sodišče! Ne pa kar, ja, za vsak slučaj je treba dati na Ustavno sodišče. Zdaj kritiziram gospoda Peršaka, kar je predlagal v zadnjem trenutku.</p>
                  <p>Zdaj pa preidem nazaj na proceduro, in sem prepričan, da je vprašanje procedure pri tej zadevi glavno vprašanje, ki spada pod to točko. Upam, da me predsedujoči ne bo prekinil. Prvič in drugič, kolikor bo, ker se to tiče najbolj njega, to se pravi predsednika Državnega zbora, gospoda Školča, da bo tudi polemiziral z mano, ne od tam zadaj, ampak da bo tukaj spredaj prišel, če bo čutil potrebo; seveda, če ne čuti potrebe, se bo pač uporabila večina in večina bo glasovala tako - in konec! Ampak ne moreš ti z večino pripravljati pravni sistem; pravni sistem je, kaj je prav. Glejte, referendum - še nekaj bom povedal - referendum je instrument politične manjšine, da vsili svojo voljo večini. Vi ste pa zdaj sprejeli igro, kjer lahko 31 poslancev zablokira eno pobudo, kjer se zbira 40.000 podpisov. Povedal sem, da nisem za večinski sistem in nisem za to pobudo; sem pa za proceduro, za to, da se spoštuje procedura. Glejte, kaj se sedaj zgodi! Torej, ali ni to absurdno?! Mislim, naj kdo pride sem gor, pa naj utemeljuje. Tudi prej sem povedal, da če so zakoni pomanjkljivi, obstaja zakonska luknja, to je po mojem mnenju, kar imam do zdaj izkušenj, nisem prej že prišel do tega zaključka - ampak fraza, zakonska luknja je pa to (o tej frazi sem slišal že, ko nisem bil v politiki, že pred 10, 15, 20 leti) - ja, obstaja zakonska luknja, veš, pa so se znašli! Ne, ne! Zakonska luknja - to je fraza, to je izgovor. Ni zakonske luknje. Je lahko nedorečen zakon, in tam, kjer je nedorečen, se ga razlaga ali tolmači skozi razpravo. Ne z glasovanjem ali preglasovanjem večine, z logiko in tudi z večino oziroma z večino - to je vprašljivo, ker večina lahko potem reče, da je črno-belo ali belo-črno, ampak to ne velja! Če pride do glasovanja, kjer večina glasuje, da je belo črno in črno belo, to je potem konec normalnosti, konec pravne države, je konec prava.</p>
                  <p>Zdaj pa grem na tisto proceduro, ker sem že večkrat želel, da spodbudim. Dobro, se strinjam, ni treba da je posebna točka, saj ta točka...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak, tudi vas sem dolžan opozoriti, da se o proceduri ne razpravlja, ampak o odloku!</p>
               </sp>
               <sp>
                  <speaker>MARIJAN POLJŠAK:</speaker>
                  <p>Tega me pa ne boste prepričali!</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Pa vas bom!</p>
               </sp>
               <sp>
                  <speaker>MARIJAN POLJŠAK:</speaker>
                  <p>Ja, s tem, da mi vzamete besedo - to ni pošteno! To ni pošteno! (Izključen mikrofon.)</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak, dolžan sem, da tukaj skrbim za proceduro in bi vas prosil, da razpravljate o odloku. Ker ste bili v tej razpravi povsem korektni, vam moram še enkrat pojasniti tisto, kar sem vam zapisal. Zapisal pa sem vam, da prevedem v bolj preprosti jezik, da ni mogoče, da bi 200 podpisnikov ene pobude lahko blokiralo bodisi Državni svet v svoji zahtevi za razpis referenduma bodisi 30 ali več poslancev v svoji zahtevi za razpis referenduma, in ravno tako ni mogoče pristati na vašo tezo, da bi lahko 200 pobudnikov v zadnji konsekvenci, ker se to nanaša na predhodni referendum, blokiralo kadarkoli sprejem kateregakoli zakona; o tem pač teče razprava. Imate popolnoma prav, da v tej zgodbi ni tako imenovane zakonske luknje, zato se je Državni zbor znašel v situaciji, v kateri se je, in je dolžan določiti rok za razpis referenduma; celo nasprotno: če tega ne bi storil, bi se lahko podpisniki pritožili na Ustavno sodišče in bi Ustavno sodišče moralo ugotoviti, ali je Državni zbor ravnal zakonito ali ne. V razsodbi, ki jo je Ustavno sodišče v zvezi z vprašanji referenduma dalo, je tudi napisalo, da je potrebno zagotoviti varstvo te pravice v primeru, če bi Državni zbor ne hotel razpisati referenduma. Tega popravka zakona Državni zbor ni še opravil, ne glede na to, da ste vi in gospod Potrč svoj čas bili predlagatelji sprememb zakona. Ko bodo te spremembe zakona opravljene, se bo mogoče del teh pravil, ki Državni zbor pripeljejo v situacijo, v kateri je, spremenil, ampak v tem trenutku je popolnoma jasna procedura, kako je treba ravnati. Tisto, s čimer se mogoče kdo noče v tej dvorani sprijazniti, je to, da se je Državni zbor s takim zakonom samo omejil v svojih pristojnostih. Ali je to prav ali ne, je drugo vprašanje, toda pri razpravi o odloku se lahko - da ponovim - postavi samo vprašanje jasnosti ali vprašanje skladnosti z ustavo. Pri vprašanju jasnosti, da ne bo nesporazuma, se pozove predlagatelje, da naredijo vprašanje bolj jasno. Pri vprašanju skladnosti z ustavo se pozove Ustavno sodišče, da presodi, ali je to v skladu z ustavo ali ne. O vsem drugem je v tej fazi postopka tukaj nepotrebno in po moji presoji nesmiselno razpravljati. To so stvari, ki jih je Državni zbor razčistil s tem, ko je sprejel tak zakon, kot ga je sprejel. To je vse gospod Poljšak in bi vas prosil, če greste lahko k predlogu odloka.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Ali lahko govorim?</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>O odloku, drugače vam bom vzel besedo.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Saj lahko govorim tudi, če mi vzamete besedo, dovolj močno govorim, da me slišijo vsi.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Če boste govorili o odloku, drugače vam bom pač vzel besedo.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Prva stvar, imam pravico protestirati, ker ste mi vzeli besedo in zakaj ste vi z mano polemizirali gor s tistega področja, zakaj ne pridete sem polemizirati z mano. To je prvo vprašanje. (Izključen mikrofon.)</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak, še enkrat vam jemljem besedo in vam pojasnim. Gospod Poljšak, tokrat govorim kot predsednik Državnega zbora. Če bi se javili k besedi, da bi polemiziral z vami, bi potem pač prišel tja dol in bi polemiziral. Tokrat sem vam pojasnil, kako stvari stojijo in bi vam predlagal, da to spoštujete, drugače vam bom pač kot tretjič vzel besedo. Preprosto, to pravico pač imam in vam predlagam, da govorite o odloku in ne polemizirate z mano.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Dobro. Vi meni lahko vzamete besedo, kadar hočete, pač kakor hočete, saj magnetogram bo svoje povedal. Zdaj bom pa jaz vam povedal. S tem, ko govorim, ko govorim o proceduri, izpodbijam, da je proceduralno sploh normalno, da se ta predlog odloka da na dnevni red. Jaz to utemeljujem. Ali to ni razprava o odloku? Tukaj je predložen odlok 35 poslancev. Kaj naj razpravljam? Ali je prav, da je to tudi eden od predlogov, ko mi obravnavamo zakon, češ, ta zakon je neprimeren za drugo obravnavo oziroma naj gre iz dnevnega reda. Ta zakon je treba vreči. Prav tako je moja razprava, bistvo moje razprave, da je ta predlog odloka proceduralno nepravilen, da bi ga mi lahko sprejeli, ker mi nimamo kaj drugega, kakor ta predlog; ali ugotoviti, da je nejasno vprašanje ali protiustavno ali pa ga moramo sprejeti, če nam je všeč ali pa ne. Vsako referendumsko vprašanje Državni zbor mora sprejeti. Se pravi, samo vprašanje je, ali ga mi moramo ali ne in tukaj s proceduro dokazujem samo to, da ni prav, da to vprašanje Državni zbor sprejme. Ker zdaj, ali lahko uporabljam proceduro? Po mojem mnenju je procedura instrument tega, da se to sprejme ali pa ne. Proceduralno gledano utemeljujem, s proceduro utemeljujem, da je to nepravilno. Kaj nimam prav? Recimo zdaj, ko sem to vam povedal, da utemeljujem, češ da ta predlog odloka ne smemo sprejeti iz spoštovanja do procedure. Ali ni to razprava? Ali je to vsebina naše razprave ali ne? Se pa sprašujem zdaj, gospod predsednik, ker vi ste mi prej rekli, češ da procedura ne sodi v razpravo. Po moje sodi, saj nimam kaj drugega razpravljati. Z vsebino se ne strinjam, pa to sploh ni bistveno, z vsebino referendumskega vprašanja, ker Državni zbor mora sprejeti nek, dobro, grem na to, da bom pač utemeljeval, zdaj pa vi, kakor hočete. Prej sem rekel, nikjer ni papirja in doslej mi ni nihče pokazal, in prebrskal sem in prijatelje sem vprašal, mislim prijatelje poslance, da mi kdo pokaže papir, na katerem je zgoraj v levem kotu napisano Sekretariat za zakonodajo in pravne zadeve in spodaj napisano, češ da ima referendumski predlog 35 poslancev prednost pred predlogom Janeza Janša ali pa Socialdemokratov. Nikjer to ni napisano. Tisto, kar je tukaj napisano kot Sekretariat za zakonodajo in pravne zadeve, je to, da ugotavlja, da je predlog 35 poslancev sam po sebi korekten in najbrž, da je, čeprav recimo gospod Hvalica oporeka, češ da je nejasno referendumsko vprašanje, se pravi, tisto referendumsko vprašanje, ki mu sicer gospod Hvalica oporeka, mene niti toliko ne zanima, ali je jasno ali ni jasno ali je skregano samo s sabo, kar najbrž je skregano tudi samo s sabo. To naj utemeljuje gospod Hvalica, jaz se v to ne poglabljam. In verjamem, to vprašanje je relativno dobro napisano, razen tisto, v čimer je v protislovju samo s seboj. Ampak temeljno vprašanje je, ker sem prepričan, da je zakonodajni referendum, predhodni ali poznejši, del zakonodajnega postopka in ga je kot takega treba prvič opredeliti, da je referendum del zakonodajnega postopka.</p>
                  <p>Drugo vprašanje, ki je in ki sem ga že postavljal tolikokrat, ali je pobuda in zahteva enakovredna? Po moje je. Če ti vzameš en tehnološki postopek, recimo v praksi v industriji. Zdaj dajem primer, prosim, če me ne ustavite, ker to je primerjava. Ko ti nekaj popravljaš, rečeš, ni važno na kateri stopnji je, najprej mora iti po vrsti: najprej bo to naredil, potem naslednje in tako naprej. Recimo pri popravilu avtomobila, pri proizvodnji ali karkoli gre, obstaja vrstni red in rečeš, najprej je treba to, potem pa to. Potem pa ni važno, če je tisto dejanje, ki je pogoj za naslednje dejanje, manjvredno. Počakati je treba. Koliko časa je treba počakati? Če bi bilo mogoče, zakaj je treba čakati pri tem za to, da se zbere 40 tisoč podpisov 45 dni ali pa 60 dni. Zato, ker se tega ne da narediti v enem dnevu. Čudežno bi se dalo narediti v enem dnevu. Mogoče bi se pa dalo tudi v enem dnevu. Zato je določen interval in ker obstaja interval, ostale stvari stojijo, ker je interval. Že to, da je interval, je dokaz o tem, da v tistem intervalu morajo ostale stvari stati. Potem se pa na koncu zgodi, ali je zbranih 40 tisoč ali ni zbranih, in če so zbrani, gre procedura naprej, če ne, pade. In potem pride drugi predlog na vrsto.</p>
                  <p>Kolegi, nikjer ni bilo strokovno dokazano, nisem še videl... In tisto, kar je prej opozarjal, ne vem kdo, mogoče celo gospod Potrč ali kdorkoli je pač opozarjal, vem, kako smo to razpravljali, ko je šlo za državljanstvo. Tam smo se vrgli na 34. člen pravica do osebnega dostojanstva. Nekdo drug je razpravljal to, je vseeno kdo. Če ti daš ljudem možnost, 40 tisoč volivcem - sedaj lahko nekaj podpišete - potem ni važno, če oni varajo sami sebe ali če je zavajajoče karkoli, ampak ker jim daš možnost, potem pa na koncu rečete - saj podpisujete. Ne bi imelo prav nobenega pomena tudi če se jih 40 tisoč podpiše. To je tako utemeljevanje, ki se je označilo v mojem primeru kot protiustavno, in sicer pravica do osebnega dostojanstva. Dobro. To je pomanjšana zadeva. Tako se ne da. Ta postopek je lahko potem popolnoma protimožnost, da 31 poslancev ustavi možnost, da se zbere 40 podpisov. Je čista negacija referenduma. Potem pa ni treba, da imamo referendum, dajmo ga ukiniti oziroma ne dajmo, jaz ga ne bom, ukinite ga, če ga morete.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak, zdaj vam  dokončno jemljem besedo in prosim, če greste v svojo klop, ker je ta vprašanja, o katerih vi zdaj govorite, Državni zbor razčistil s tem, ko je točko uvrstil na dnevni red. Naslednji se je k besedi javil gospod Lev Kreft.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Ne, ne, sem prepričan, da ni razčiščen. (Izključen mikrofon.)</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Poljšak, prosim vas, če zasedete svoje mesto v klopi. (Poljšak še nekaj govori iz klopi - se ne razume.) Sploh nisem živčen, daleč od tega. Lepo vas prosim! Prosim, da zasedete svoje mesto, drugače bom moral izreči naslednji ukrep. Besedo dajem gospodu Kreftu.</p>
               </sp>
               <sp>
                  <speaker>DR. LEV KREFT:</speaker>
                  <p>Hvala lepa, gospod predsednik. Z vsakim naslednjim govorcem je bilo malo slabše, upam (smeh), da bomo nekako to, kar bi sam želel povedati, zvozili.</p>
                  <p>Govorimo o odloku, ki je nastal na podlagi zahteve skupine poslancev za razpis predhodnega zakonodajnega referenduma v zvezi s predlogom zakona o spremembah in dopolnitvah zakona o volitvah v Državni zbor, EPA 1286, torej tistega, ki ga obravnavamo na še nedokončani redni seji. Na osnovi te zahteve je Sekretariat za zakonodajo in pravne zadeve izdal mnenje, ki se glasi: "Na podlagi vaše prošnje, (gre za vaše pismo, gospod predsednik) z dne 18.4.1996, je Sekretariat za zakonodajo in pravne zadeve preučil zahtevo skupine 33 poslancev za razpis predhodnega zakonodajnega referenduma v zvezi s predlogom zakona o spremembah in dopolnitvah zakona o volitvah v Državni zbor". Sekretariat ugotavlja, da se zahteva nanaša na zakon, ki je že predložen Državnemu zboru - vemo, da ga imamo na redni seji. Nadalje ugotavlja, da je zahteva ustrezno podprta s podpisi več kot tretjine poslancev, da jim je jasno izraženo referendumsko vprašanje ter da je zahteva obrazložena, s čimer so izpolnjeni vsi pogoji, ki jih za vložitev takšne zahteve določa zakon o referendumu in o ljudski iniciativi. Na tej osnovi je nastal odlok, ki ga imamo danes na dnevnem redu. Ta odlok se glasi takole: "Na zahtevo 35 poslancev se razpiše predhodni zakonodajni referendum o predlogu zakona o spremembah in dopolnitvah zakona o volitvah v Državni zbor, EPA 1286. Rimska dva. Vprašanje, ki se daje na referendum se glasi - dovolite mi, da ga preberem, to je to, o čemer razpravljamo danes in na osnovi česar razpisujemo referendum. "Ali ste za to, da se zakon o volitvah v Državni zbor spremeni, tako da bo zagotovil neposreden vpliv volivcev na izbiro poslancev, enakomerno zastopanost prebivalcev po območjih in sorazmerno zastopanost političnih interesov v Državnem zboru, na podlagi katerega je število mandatov sorazmerno številu osvojenih glasov, in sicer po naslednjih načelih: 1. Odpravi se možnost, da politične stranke določijo tako imenovane nacionalne liste, po katerih se določeno število poslanskih mandatov dodeli kandidatom s teh list, neodvisno od volje volivcev. 2. V vsaki volilni enoti se izvoli enako število poslancev, tako da so vse volilne enote enakomerno zastopane v Državnem zboru. 3. Za poslance so izvoljeni tisti kandidati z list kandidatov v posamezni volilni enoti, ki so dobili največjo podporo volivcev v volilni enoti, nastopajoč po volilnih okrajih. 4. Volilni količnik, ki pove, koliko glasov je potrebno za pridobitev enega poslanskega mandata v volilni enoti, se zmanjša, tako da bo čim več mandatov razdeljenih neposredno volilni enoti in da bodo imeli večjo možnost izvolitve tudi neodvisni kandidati". Končujem rimsko 2.</p>
                  <p>Dalje. Odlok določa, da začenjajo referendumski roki po zakonu teči od 23. maja naprej in da se glasovanje izvede 30. junija, torej ta odlok pa velja naslednji dan po objavi. Sprašujem, če bi vprašali zelo jasno referendumsko vprašanje pred volitvami leta 1992: "Ali želite, da se uvede tako imenovani "Dontov sistem" in bi ga opisali? Ko so bili vsi do samega predlagatelja prepričani, da deluje v korist tega, da se krepijo večje, torej stabilnost in možnost koalicij zagotavljajoče stranke, kakšen bi bil odgovor in s kakšno utemeljenostjo bi o tem glasovali celo v samem parlamentu, torej v skupščini. To vprašanje, ki je tu zapisano, oprostite, je tako zapleteno, da ga še princesa Turandot ne bi nikomur postavila, ker bi ji bilo nerodno. Trdim, da se o volilni zakonodaji in volilnem sistemu ne da postaviti drugačnega vprašanja, kot tako zapleteno vprašanje. Ne da. Vi lahko ljudstvo vprašate, ali želi imeti pluralne volitve, tako kot smo se spraševali brez referenduma pred prvimi demokratičnimi pluralnimi večstrankarskimi volitvami s splošno in enako volilno pravico v Sloveniji. To lahko vprašate. Ne morete pa ljudem postavljati takih vprašanj. Sekretariat za zakonodajo in pravne zadeve je v skladu s proceduro, ki je bila v celoti korektna, moral napisati naslednje mnenje. Sekretariat za zakonodajo in pravne zadeve je preučil navedeni predlog odloka z vidika skladnosti z ustavo in pravnim sistemom ter z vidika pravno-tehnične obdelave. Prav tako je primerjal besedilo odloka z določbami zakona o referendumu in o ljudski iniciativi. V okviru svojih nalog sekretariat predlaganemu odloku iz navedenih vidikov nima pripomb in jih ne more imeti in tudi mi ne moremo imeti s stališča procedure nikakršnih pripomb k temu odloku, ki je danes na dnevnem redu. Vse in vsi poizkusi, da bi se še nekaj pridobilo na času, da bi se še nek postopek sprožil, ki bi preverjal število podpisov, vsebino in tako dalje, so brezpredmetni. Mi smo se znašli v pasti. Znašli smo se v pasti, ki se dokončno zapira, kajti ta točka se bo morala končati s sprejetjem tega odloka, če upoštevamo proceduro. Edini možen protest proti temu, kar se dogaja, je moralni protest, kajti tu imamo rezultat politike, ki se obnaša nemoralno, ampak ne samo ta odlok, ki ga imamo konkretno na dnevnem redu. Ta odlok izraža dejstvo, da imamo v deželi 3 pobude za referendume samo pri volilni zakonodaji, plus nuklearko, plus v Ljubljani še spomeniki. Sami predvolilni politični spopadi. Sami predvolilni politični spopadi. 6 do 8 mesecev pred volitvami, sam bog ve, kdaj jih bomo sklicali, če se bomo to šli naprej. Stranke terjajo od ljudstva, da se izreče. Državni svet terja od ljudstva, da se izreče. Skupine poslank in poslancev terja, da se ljudstvo izreče. To izraža ta odlok. Ali je ljudstvo terjalo, da se razjasni o čemer koli? Nimamo stanja, ko nedemokratičen volilni zakon krši državljanske pravice ljudi, njihove politične pravice in si želijo ljudje svojo ustavno pravico omogočiti in zagotoviti. Imamo veljavni zakonski volilni red, ki je v skladu z ustavo, s kriteriji Sveta Evrope in katerikolimi mednarodnimi in z našimi lastnimi. Ta odlok izraža stanje, ko želijo različne politične opcije pred volitvami prilagoditi volilno zakonodajo svojim potrebam. Ali pa se želijo različni ideološki pogledi, in to izraža ta odlok enostranski in enostrankarski, podrediti svojim ideološkim pogledom to demokracijo in njeno nadaljnjo usmeritev brez dogovora z drugimi, brez tega upoštevanja pluralnega reda, ki vlada. Ko si želijo nekateri zbrati s tako imenovane svoje volivke in volivce, še pred volitvami zato, da bi bila falanga bolj trdna, preden bomo v volitve šli in hkrati pokazati, da so oni drugi nevredni in je treba iz onega tabora prestopiti iz pro v kontra. To sproža to referendumsko nasilje nad ljudmi, katerega povsem korekten in ustrezen, ustavno in zakonsko, izraz je ta odlok. Potem vsi protestirajo eden proti drugemu. Protestira Državni svet proti Državnemu zboru, Državni zbor to počne zato, mislim poslanke in poslanci, ker protestira proti temu, kar je bilo narejeno prej in Socialdemokratska stranka, ki še vedno zbira podpise, protestira proti vsem tem ostalim postopkom. Protestiram proti vsem. Proti vsem trem.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Kreft, v tem trenutku moram protestirati proti vam, ker greste tudi stran od odloka in bi vas prosil, če se vrnete k odloku, za katerega ste ugotovili, da je pač tak kot veleva zakon, da mora biti.</p>
               </sp>
               <sp>
                  <speaker>DR. LEV KREFT:</speaker>
                  <p>Lahko sprejmem, če me boste prekinili, čeprav menim, da ravnate v nasprotju z redom v tem Državnem zboru, kajti vse to, kar govorim, bom lahko še enkrat ponovil pri obrazložitvi glasu. Pri obrazložitvi glasu me ne boste mogli prekiniti, ker bom pač obrazlagal, zakaj bom kljub temu, da je vse, kar je napisal sekretariat, in vse kar piše v tem odloku tako kot mora biti in ne mora biti nič drugače, glasoval proti. Kajti ta odlok izraža stanje, ki je še slabše kot tisto, na katerem je ljudstvo zavrnilo naš predlog ob lokalni samoupravi za novo določitev meja. Saj ni zavrnilo teh meja ali pa sprejemalo teh meja.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Kreft, jaz vam bom, gospod Kreft samo moment. Predlagal vam bom, da to potem poveste pri obrazložitvi glasu in na ta način upoštevate proceduro v Državnem zboru.</p>
               </sp>
               <sp>
                  <speaker>DR. LEV KREFT:</speaker>
                  <p>Gospod predsednik, če želite pač preprečiti, da bi se politična razprava vodila o odloku, potem ni potrebno, da je odlok na dnevnem redu, ampak vi podpišete ta odlok, ker je v skladu z zakonom in ustavo in o tem ni potrebno imeti točke na Državnemu zboru. Politično ocenjujem, ne postopek, pristajam, da je ta postopek točen in ga ne spodbijam, dajem pa politično oceno dogajanj, ki so botrovali temu, da se je ta odlok znašel na dnevnem redu in ga moramo sprejeti oziroma o njem glasovati. Če je to v nasprotju s funkcijo Državnega zbora, da da politično oceno stvari, ki je na dnevnem redu, potem bom te zadeve povedal pod obrazložitvijo glasu. Namreč govorim ...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Kreft, sem na začetku prosil že pri vodjih poslanskih skupin in kasneje, da se držimo formalnega okvira in zato bi insistiral tudi pri tem naprej. Strinjam se s tem, da je mogoče zmeraj govoriti o političnih razsežnostih nekega vprašanja, ampak v tem primeru se mi zdi, da je za Državni zbor absolutno najbolj korektno, če se drži tega, kar mu zakon narekuje v tej proceduri, ki se ji reče določanje stvari okoli referenduma. Samo zato gre, če se vi s tem ne strinjate lahko nadaljujete naprej, ampak do sedaj je razprava tekla tako. Bojim se, da ne glede na vse to je na koncu pač potrebno storiti to, kar si je Državni zbor sam z zakonom, ki ga je sprejel, naložil.</p>
               </sp>
               <sp>
                  <speaker>DR. LEV KREFT:</speaker>
                  <p>Hvala lepa. Gospod predsednik, ne bom nadaljeval. Morebiti bom izkoristil pravico do obrazložitve glasu. Želel sem samo v razpravi povedati, ker imam to in tu prvič priložnost, ker je to prvič tu na dnevnem redu, da je ta odlok pač izraz procesa, v katerem bomo ljudstvu priskutili in zagnusili demokracijo, zakonodajno oblast in tako dalje. Skratka, mislim, da je to prvi korak, ki ga ta Državni zbor dela v smeri brez vrnitve. Zato bom sam glasoval proti in če bo potrebno, bom to tudi obrazložil. Obrazložil bom pa to v tisti smeri, v kateri sem vodil to razpravo. Namreč, očitno, kadar ima politika "delirium tremens", se ji prikazuje referendum. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Besedo dajem gospodu Vitodragu Puklu.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo, gospod predsednik. Bom skušal biti kratek, krajši od mojih predgovornikov, ker menim, da nas je tako malo v tej dvorani in pa da nihče pozorno ne posluša govorca, če govori več kot tri, štiri ali pet minut, tako da je vse, kar je več govorjeno, odveč.</p>
                  <p>Glede samega referendumskega vprašanja bi omenil, da bi morali dejansko, čeprav nas večina razume položaj in stiske strank pred volitvami, ocenjevati stališče pravne države in pa stališča funkcionalnosti tega Državnega zbora. Že tako vidimo, da po zaslugi naših medijev večina ljudi meni, da je parlament sicer potreben zaradi ohranitve demokracije, vendar brez poslancev, ki imajo same privilegije in nič ne delajo. Opozoril bi le na to, da bi pri odločanju o tem predlogu upoštevali, da ne bi doživeli spet ne vem kakšnih očitkov, ki bi bili precej potencirani in bi še poslabšali položaj demokracije, to se pravi demokracije, ki se izraža preko izvoljenih poslancev, ne pa parlamenta kot ustanove.</p>
                  <p>Poglejte, menim, da bi resno premislili o teh protislovnostih glede dveh vprašanj, in sicer ali ste za to, da se zagotovi neposreden vpliv volivcev na izbiro poslancev? Kolegice in kolegi, to je večinski sistem.</p>
                  <p>Potem je naslednje vprašanje. Ali ste za to, da se zagotovi sorazmerna zastopanost političnih interesov v Državnem zboru, na podlagi katerega število mandatov sorazmerno številu osvojenih glasov? Kolegice in kolegi, to je proporcionalni sistem. Če mi dopustimo taka vprašanja, dopustimo odločitev o obeh stvareh hkrati. Smo za večinski sistem, smo za proporcionalni sistem. In kakšen zakon naj bi bil na podlagi takega referenduma, takega izida, ko bi verjetno volivci, opozarjam, da je volilni zakon eden najbolj kompliciranih zakonov v vseh državah in se volivci najmanj spoznajo na vse pasti takega zakona. Če bi bil ta referendum izveden, bi verjetno volivci glasovali, če bi, v zadostnem številu za oba predloga in kaj bi potem storili? Morali bi uvesti proporcionalni sistem, morali bi uvesti večinski sistem in to je norčevanje iz volivcev. Ne samo norčevanje. Mi lahko sicer priporočamo predlagateljem, da to proučijo in nadomestijo te obvezne besede s takimi besedami, ki pač potem usklajujejo njihova nadaljnja razmišljanja, ki pa so tako komplicirana, da jih še mi ne razumemo v celoti. Vendar, sam osebno menim, v nasprotju s predsednikom Državnega zbora, da bi taka vprašanja bila tudi protiustavna. Sklicujem se na referendum, ki ga je predlagala Ljudska stranka in je v predhodnem postopku Ustavno sodišče ugotovilo, da taka vprašanja niso dopustna, ker bi krčila ustavne pravice nekaterih državljanov.</p>
                  <p>Gospe in gospodje, in ustava in vsak zakon ima predpostavko, da se logično uporablja. Ne moremo mi kot Državni zbor dati na referendum vprašanji, ki se medsebojno izključujeta in ki medsebojno pomenita, če ne damo alternativno, ali ste za to ali za ono, če se obe vprašanji sprejmeta, pomenita pravzaprav nič. Ne pomenita tega, kar je v smislu referenduma, in ta smisel referenduma je tudi ustavna kategorija. Zato menim, da sta ti dve vprašanji, tako kot sta zastavljeni, tudi protiustavni. Predlagam, da ne sprejmemo tega predloga. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se je javil gospod Zagožen. Ga ni? Ga ni. K besedi se je javil gospod Žaro Pregelj - aha, je že tukaj, se opravičujem! Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Mislim, da je v marsičem mogoče pritrditi besedam gospoda Krefta, vendar pred nami je odlok in o tem, v kakšni obliki bo ta odlok sprejet, naj bi odločal Državni zbor in podpisniki zahteve za referendum. Dejstvo je, da Državni zbor nima druge izbire. Ustava določa, da na zahtevo več kot tretjine poslancev ali najmanj ene tretjine referendum mora biti razpisan. Nisem povsem tega mnenja, da vprašanje, ali ste za neposredni vpliv volivcev na izbiro poslancev, popolnoma izključuje proporcionalno delitev mandatov in s tem proporcionalni sistem. To vprašanje se v bistvu nanaša na odpravo nacionalnih list. Če bi jih odpravili, to je prvo načelo v tem odloku, potem bi bila sestava Državnega zbora taka, kot bi to na volitvah določili volivci, v skladu z zakonom, da se delijo mandati proporcionalno, vendar pridejo v Državni zbor tisti kandidati posameznih strank, o katerih so odločili volivci s tem, da so jim dali več glasov kot drugim kandidatom iste stranke. Zaradi tega po mojem ni takega protislovja, čeprav je nerodnost v tem odloku, in se da interpretirati tako ali drugače. Po mojem mnenju bi na primer bilo bolj ustrezno, če bi se referendumsko vprašanje glasilo takole: ali ste za to, da se zakon o volitvah v Državni zbor spremeni, tako da se upoštevajo naslednja načela - in potem tista štiri načela, ki so tam našteta, brez teh treh alinei, ki so v poudarjenem tisku tukaj in so po mojem tudi nepotrebna. Ta načela pa so: odprava nacionalnih list, enako število poslancev v vseh volilnih enotah, kar pomeni, da bi skoraj brez izjeme tudi vsak volilni okraj imel svojega poslanca, torej je tudi to teritorialno načelo s tem zagotovljeno. Tretje vprašanje ali pa načelo tukaj je povsem nepotrebno, ker je v veljavnem volilnem zakonu že uveljavljeno in po moji oceni je tudi četrto načelo nepotrebno. Edino spremembo, ki jo lahko prinese v sestavi Državnega zbora, ki pa je sicer zelo malo verjetna, je, da bi eventualno kakšen neodvisni kandidat morda zbral, recimo, 8,3, če bi to dalo neposredni mandat v volilni enoti, ne pa 9,1. Sicer pa je porazdelitev mandatov ali neposredno v volilnih enotah ali izostankov tako ali tako, da je isti rezultat, končni namreč, v sestavi Državnega zbora. Volitve so zato, da se določi, kdo bo dobil mandat. Bistveno je samo to. Tako da bi po mojem zadostovali prvi dve načeli, s tem da že sama odprava nacionalnih list zagotavlja tudi spoštovanje drugega načela, ker nacionalne liste so bile tiste, ki so sedaj povzročile neenakost volilnih enot. Pravzaprav imamo v veljavnem volilnem zakonu že zapisano, da so volilne enote enakopravne. Samo s tem, ko je bilo z dopolnilom takrat, z enim amandmajem, ko so bile uvedene nacionalne liste, to porušeno in s tem je nasprotje v veljavnem zakonu. To je poleg tistega nesrečnega izračunavanja mandatov iz ostankov glasov nelogičnost v veljavnem zakonu, ki bi jo kazalo odpraviti. V tem primeru bi potem imeli pravzaprav tak zakon o volitvah v Državni zbor, kot je bil zamišljen v osnovnem predlogu, dokler ni prišlo do popravkov z amandmaji, ki so bili izglasovani in ki so ta osnovni princip do neke mere odpravili in v zakon vnesli nasprotje; določbe, ki druga drugi nasprotujejo. Torej, po moji oceni ne bo katastrofe in ni protiustavno postaviti tudi tako vprašanje volivcev kot je v tem odloku zapisano, je pa nerodno in nepotrebno, ker gre v bistvu samo za prvi dve načeli, na kateri bi volivci morali odgovoriti in sta pravzaprav, mislim, lahko ocenjujemo, tudi v skladu s tem, kako so volivci reagirali na izid volitev leta 1992 po veljavnem zakonu. Protestirali so zaradi nacionalnih list in protestirali so zaradi tega, ker nekatere volilne enote niso ustrezno zastopane. Če bi podpisniki bili pripravljeni na tako spremembo tega vprašanja, bi bilo to pametno, ker bi bilo jasno. Če takega soglasja med podpisniki zahteve ne bo, potem pač ostane Državnemu zboru, da sprejme predlagani odlok in razpiše referendum. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se je javil gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Svoje izvajanje bom utemeljil predvsem na neizpodbitnem dejstvu, ki temelji na ustavi, in sicer na 90. členu, da takrat, kadar je vložena zahteva za razpis referenduma, ga Državni zbor mora razpisati. Ustava je, kar se tega tiče, skopa in drugih možnosti ne daje, daje jih pa zakon o referendumu in ljudski iniciativi, ki v treh členih določa, da lahko Državni zbor, preden na podlagi tako vložene zahteve razpiše referendum, premisli še o določenih zadevah in te zadeve se predvsem nanašajo na postavljeno referendumsko vprašanje. Tako lahko na podlagi 15. člena Državni zbor ugotovi, da vprašanje ni jasno in od predlagateljev oziroma od tistih, ki zahtevajo referendum, zahteva, da vprašanje popravijo oziroma dodatno obrazložijo. Ravno tako lahko Državni zbor zahteva, v kolikor meni, da je vprašanje protiustavno, da se v njem opredeli Ustavno sodišče, in na podlagi 18. člena, ki pa jasno zahteva, kako mora biti vprašanje oblikovano, sem ugotovil naslednje. V tem odloku je vprašanje o marsičem, kot je bilo že nekajkrat danes ugotovljeno, nejasno, celo si med seboj s posameznimi določili nasprotujoče in kot tako vprašljivo. Zato, če dovolite, bi takoj na začetku podprl tisti sklep, ki ga predlaga poslanska skupina Socialdemokratske stranke, ki ugotavlja, da je vprašanje nepopolno, da ni dovolj jasno in zahteva, da ga predlagatelji izboljšajo. Menim, da so predvsem naslednji temeljni problemi oziroma sporne rešitve v tem vprašanju, ki bi lahko volivce zavajale. Gre, uvodoma, če dovolite, bi ugotovil, da so predlagatelji oziroma moram reči poslanci, ki zahtevajo ta referendum, v bistvu naredili neko majhno napako. Zamenjali so načela s konkretnimi rešitvami. To, kar piše o načelih, so v resnici konkretne rešitve in so v skladu z 18. členom zakona o referendumu, kjer jasno zahteva od predlagateljev oziroma od tistih, ki zahtevajo referendum, da jasno povedo tudi, kako naj se nekaj uredi, če predlagajo, da se uredi drugače, kot je sedaj v zakonu. Tukaj pa se v uvodnem delu načela postavijo kot temeljno vprašanje. Namreč vprašanje se začne, tako da predlagatelji vprašajo, ali ste za to, da se zakon o volitvah v Državni zbor spremeni, tako da bo zagotovil, in zdaj tisto, kar naj bi zagotovil, predstavijo kot neka načela in ta načela so naslednja: neposreden vpliv volivcev na izbiro poslancev, enakomerna zastopanost prebivalcev po območjih in sorazmerna zastopanost političnih interesov v Državnem zboru, na podlagi  katerega je število mandatov sorazmerno številu osvojenih glasov. Ta načela so tukaj predstavljena kot neke rešitve, ki jih šele kasneje iz konteksta lahko razumemo, da sicer so v zakonu, pa da niso dovolj poudarjena. Zato bi tukaj prosil predlagatelje zahteve, da jasno pojasnijo, ali menijo, da so rešitve v zakonu, ki v bistvu opredeljuje proporcionalni sistem, dobre ali ne, kajti tukaj jih v resnici postavljajo pod vprašaj. Osebno menim, da ni sporna neposrednost vpliva volivcev na izbiro poslancev, vsaj generalno gledano ne, saj je zakon narejen v skladu z ustavo, tukaj mislim na zakon o volitvah. Ravno tako ni sporna enakomerna zastopanost prebivalcev po območjih, res pa je, da je bilo sporno to, kar je potem v 1. in 2. točki jasno zapisano. Sporno je bilo, da posamezne enote, se pravi posamezna območja nimajo enakega števila poslancev, kljub temu, da imajo približno enako število volivcev. Tukaj moram ugotoviti, da je predlog tega referendumskega vprašanja sicer dovolj jasen, žal pa nima jasnega odziva na ta uvodni, načelni del.</p>
                  <p>Tako menim, da bi ravno zaradi te nerodnosti bilo veliko boljše, če bi predlagatelji pristali na majhno redakcijsko korekturo in bi izraz "neposreden vpliv", ker dejansko gre za "neposreden vpliv", ki je sicer, moramo priznati, nekoliko relativen, gre za neposreden vpliv vseh volivcev. Vsekakor vsi volivci vplivajo na izbiro poslancev, toda z majhno razliko, če pogledamo na posameznega volivca, ki v resnici takrat, ko sicer neposredno voli določenega kandidata, ne more pričakovati, da bo ta kandidat izvoljen, kljub temu, da bo dobil največje število glasov v posameznem kraju, ker ga lahko prehiti kandidat iz sosednjega okraja z iste liste in v tem smislu so te volitve nekoliko manj neposredne, kot bi lahko bile po kakšnem drugem sistemu. Zato menim, da je ustreznejši izraz "neposrednejši vpliv", torej da se predlagatelji strinjajo z redakcijskim popravkom tega načela, torej da gre za to, da se bo zagotovil neposrednejši vpliv volivcev na izbiro poslanca, kajti popolnoma neposreden s stališča posameznega volivca, žal, v proporcionalnem sistemu ne more biti.</p>
                  <p>Drugo načelo, enakomerna zastopanost prebivalcev po območjih, ni sporno, je relativno glede na velikost naših volilnih enot. Zavedati se moramo, da bo kljub temu, da če zagotovimo v novem zakonu, ki bi ga ta referendum opredelil, odpravo strankarskih list na državni ravni, še vedno znotraj volilne enote možna velikanska neenakomernost. Lep primer je enota Primorska, kjer so cela področja, recimo celo kraško področje, pa tudi področje Alp s tolminskim delom, praktično brez poslanca. To ni tako nepomembno glede na specifiko naše države, ki ima v določenih zadevah, ki jih rešuje Državni zbor izredno krajevno lokalno obarvane probleme.</p>
                  <p>Drug, nekoliko manj jasen problem je tretje stališče oziroma tretje načelo, ki govori o sorazmerni zastopanosti političnih interesov v Državnem zboru, na podlagi katerega je število mandatov sorazmerno številu osvojenih glasov. Tukaj ni jasno, kakšno načelo želijo predlagatelji na novo uvesti, ali pa potrdijo zgolj staro načelo, ki je načelo proporcionalnega sistema. Mislim, da tukaj ni dvomov. Če razumem, da je to tretje načelo razdelano v tretji in četrti točki konkretnih rešitev, potem moram ugotoviti, da je ta del referendumskega vprašanja izredno nejasno in izredno zavajajoče zastavljen. Utegne se zgoditi, da bo celo rezultat referenduma drugačen, kot mogoče predlagatelji pričakujejo.</p>
                  <p>O čem sploh govori ta tretji del tega vprašanja? Govori v resnici o delitvi mandatov, ki naj bi odpravilo tisto znano napako, ki je v sedanjem zakonu, ki za mene sploh ni napaka, ampak je neka opredelitev. Gre za to, da naj bi število pridobljenih mandatov bilo jasno sorazmerno številu osvojenih glasov, toda v kolikor se to dela na nivoju celotne države mimo enot, potem pridemo v kolizijo z opredelitvijo praga vstopa v parlament in tudi pridemo v kolizijo z rešitvijo, ki jo predlagatelji tega referenduma ponujajo v četrti točki.</p>
                  <p>Namreč, kaj se zgodi? Zgodi se, da zaradi sedaj opredeljenega praga za vstop v parlament lahko določena lista ne pride v parlament, lahko pa to uspe določenemu neodvisnemu kandidatu, ker je v svoji volilni enoti uspel zbrati tisti količnik, ki ga bodo zdaj predlagatelji v novem zakonu nekoliko zmanjšali. Jasno je, da kakšen bo ta količnik, v tem vprašanju ni opredeljeno, kar je spet narobe, kajti tukaj spet pustimo Državnemu zboru proste roke in se lahko to vprašanje popolnoma izrodi, kar bi spet pomenilo določeno zavajanje volivcev. Zato menim, da bi v tem vprašanju vsekakor moral biti količnik opredeljen številčno; iz sedanjih 9,1, ki je čisto matematično določen in daje v skladu z ustavo, z 80. členom, vsem kandidatom, kakor tudi volivcem, enake možnosti, bi ta korigirani količnik v resnici pomenil določeno anomalijo in bi lahko pripeljal do tega, da bi, kot sem že prej uvodoma rekel, lista, ki ne bi prišla v parlament, pa imela sorazmerno veliko glasov, manjkalo bi mogoče za nekaj desetink odstotka, bi ne imela poslanca, neko okrožje, neka enota bi pa slučajno lahko dobila neodvisnega poslanca pa poslanca lokalne liste z manjšim odstotkom, kot je pa imela ta lista, ki ni prišla v parlament, glasov. Tako da v resnici v tem segmentu celo menim, da je ta del referendumskega vprašanja  nekoliko celo ustavno sporen, saj ne zagotavlja tega, kar zahteva 80. člen, da se vsi poslanci volijo s splošnim, enakim, neposrednim in tajnim glasovanjem. Sicer tukaj lahko strogo gledano mislimo samo na glasovanje, v resnici pa je treba tukaj upoštevati tudi izvolitev, torej mora tudi zakon, ki ureja delitev mandatov, biti v skladu s tem načelom. Zato menim, da je potrebno četrto rešitev krepko premisliti, in pozivam predlagatelje, da to nejasnost popravijo in nekoliko bolj jasno vsaj številčno opredelijo ta količnik, kajti v tem primeru bodo volivci vedeli, kaj delajo, v nasprotnem primeru pa ne.</p>
                  <p>Strinjam se tudi, da je 3. točka ponujenih rešitev v bistvu nepotrebna in da kvečjemu zavaja. Razumem, zakaj se je hotela navesti, želelo se je pač poudariti pomen odprave strankarske liste, kajti v kolikor bi odpravili zgolj strankarsko listo na nivoju države in jo uvedli na nivoju enote, potem bi zgolj nekoliko prenesli problem, v bistvu problem neposrednega odločanja volivcev, bi pa zadostili problemu pač enakomerne zastopanosti prebivalcev po posameznih območjih. V kolikor so predlagatelji imeli to v mislih, potem naj tudi to jasno zapišejo, kajti tako kot je, ni čisto jasno, ali se predlagatelji ne strinjajo z dosedanjo rešitvijo, ki je točno taka kot je, ali  jo želijo še posebej poudariti, kar pa tudi ni jasno, zakaj, saj v bistvu to ni sporno, da posamezni kandidati nastopajo po volilnih okrajih. Kvečjemu je v taki dikciji kot je sedaj mogoče razumeti, da vsak kandidat nastopa v vsakem okraju, kar je pa v resnici v nasprotju s sedanjo rešitvijo zakona. Tako da je tudi to vprašanje s tega stališča v resnici nekoliko nejasno in menim, da bi ga kazalo popraviti.</p>
                  <p>Če zaključim, menim, da je sicer ta zahteva, ki je pred nami, pač pred nami, in da jo je treba sprejeti, da ima pa Državni zbor pravico, da se odloči in ugotovi, da bi te nejasnosti, ki so zdaj v teh vprašanjih opozorjene, da bi te nejasnosti, v kolikor bi referendum uspel in bi Državni zbor dobil tako stališče s strani volivcev, postavilo Državni zbor v dokaj neljubo situacijo, saj bi marsikatere rešitve sploh ne uspel realizirati in bi se praktično celotni problem priprave volilnega zakona ponovno zaostril in bi referendum v resnici ne imel nobene moči v smislu oblikovanja določene zakonske ureditve. Vsekakor pa menim, da je to referendumsko vprašanje smiselno postaviti pred volivce vsaj v prvih dveh rešitvah, ki jih predlagatelji ponujajo; bistveno popravlja sam zakon, ki je dejansko povzročal določene neenakopravnosti in tudi, lahko bi rekel, celo nepravilnosti v smislu enakomerne zastopanosti vseh volivcev v Državnem zboru na podlagi območja, kjer volivci delajo in kjer tudi glasujejo. Tako da v bistvu že s tem, če bomo na podlagi tako zastavljenega referendumskega vprašanja odpravili državne liste in s tem onemogočili stalno izvolitev določenih poslancev ne glede na voljo volivcev, potem menim, da bomo že veliko naredili. Vsekakor pa še enkrat poudarjam to, na kar sem opozoril in kar so tudi moji predhodniki opozorili, je potrebno najti odgovor in pričakujem, da bodo podpisniki te zahteve tudi na to reagirali in  izkazali pripravljenost, da se ta nejasna vprašanja izčistijo. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se je javil gospod Sisinger.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsednik, poslanke in poslanci! Ko gre za vprašanje odloka, o katerem naj se ta Državni zbor izreče, se meni prav tako zastavlja vprašanje, če mi ta odlok sprejemamo zato, da se bodo o njem izrekli naši volivci, naši državljani, potem morajo biti ta vprašanja čim krajša in povsem nedvoumno jasna. Mislim, da so tu postavljene točke, predvsem 4. točka pa tudi 3. točka, ko ljudje ne bodo vedeli, za kaj pravzaprav gre. Ker mi ne sprašujemo institucij, mi ne sprašujemo s tem odlokom o vprašanju in razpisu referenduma oziroma o čemer se izrekamo, tistih znanstvenikov in tako dalje, ki bi to razumeli, ko mu postavimo vprašanje, volilni količnik in tako dalje. Vprašam vas, kaj bodo rekli naši občani, ko bodo prišli na referendumsko glasovanje in bo dobil pred sebe listek, o katerem se mora izreči, mora vedeti, za kaj se bo izrekel. To pa pomeni, da mora biti preprosto vprašanje, takšno, na podlagi katerega bomo lahko tudi v zakon o volitvah poslancev v Državni zbor te zadeve dosledno iz referenduma upoštevali. Zato se pridružujem, tu je bilo danes že povedano, ker ostajamo pri odloku, da gre za vprašanje, kjer mislim, da je treba predlagatelju predlagati in bi predlagal, da je prvo alineo nujno, kot je že bilo povedano, dopolniti, da gre za vprašanje, da bo zagotovil neposrednejši vpliv in da pri drugi alinei, če že govorimo o tem uvodnem delu, bi morali povedati, da se bo zagotovila bolj enakomerna zastopanost prebivalcev. Mislim, da že vsaj v uvodnem delu povemo temeljne osnovne prvine neposrednejšega in bolj enakomernega zastopanja v Državnem zboru.</p>
                  <p>Kar se pa tiče samega vprašanja, pa je za mene vprašanje o tem, če bi postavili vprašanje, ali ste za to, da se odpravijo nacionalne liste, potem bi se vsak občan ali manj ob vseh teh pripravah na referendum zavedal ali je za odpravo nacionalne liste, ali ni za odpravo nacionalne liste. Gre samo za en odgovor na takšno vprašanje, brez da ga zapletamo z vsemi drugimi zadevami. Pod 2. točko, ko sprašujemo občane, pa se strinjam, da je napisano, da se v vsaki volilni enoti izvoli enako število poslancev, tako da so vse volilne enote enakomerno zastopane v Državnem zboru. Vendar tu razmišljam in bi dodal "izvoljenih poslancev v volilnem okraju" in je 3. točka potem za mene nepotrebna, ker če govorimo o bolj enakomerni in neposredni izvolitvi poslancev, potem moramo graditi na tem, da se bo volilo poslanca in poslance ali poslanke v volilnem okraju znotraj naših volilnih enot. Če bomo to vprašali naše občane, potem bodo vedeli, ali so za odpravo nacionalne liste ali ne. Če ga bomo drugič vprašali pri drugem vprašanju, ali je za to, da se poslanci volijo v okviru volilne enote enakomerno, potem ne bo prišlo do tega, da bomo imeli kot imamo danes v Državnem zboru, zapostavljenost tudi s področja Pomurja, imamo tudi nekatera druga področja. Potem bo v vsakem volilnem okraju, če bo volja naših volivcev takšna, v vsakem volilnem okraju moral imeti volilni okraj enega poslanca. Izvoljenega pa tistega, ki je dobil največje število glasov, kar pa dalje ne bi razlagal, ker je to stvar zakona. Mislim, hočem reči, ne bi rad glasoval za odlok, da bi me cel kup ljudi vprašalo, o čem ste pravzaprav razpisali referendum oziroma kaj naj odgovarjam? Kako naj se obnašam ob tem razpisu referenduma. Ne bi rad pojasnjeval, tudi moram reči, ne vsakemu drugemu ali vsakemu upokojencu, ki so pa vsi volilni upravičenci in vsi imajo volilno pravico in prav tako tudi priti na referendum, tako da me je vprašal, kaj sedaj pomeni cel ta sklop vprašanj. Postavimo preprosta vprašanja, jasna, da bo vsak vedel, za kaj se na referendumu izreka. Ne pa, če pa razpisujemo za volilne, mislim, ta vprašanja za neke institucije, potem je pa to verjetno sprejemljivo. Predlagatelja prosim in predlagam, da preden glasujemo o odloku, vendarle te stvari postavijo bolj preprosto. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo razpravljati? Gospod Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Lep dober dan vsem skupaj in hvala za besedo. V prvi vrsti se mi zdi razpisovanje referendumov o vprašanjih, ki se tičejo volitev, predvsem velikansko razmetavanje denarja. Država Slovenija bo imeli sedaj na vrsti tri referendume, ki naj bi vsak na svoj način spreminjali volilno zakonodajo. Ne vem, če si v tej situaciji, ko zgodba o uspehu dobiva krasne zaključke, lahko privoščimo toliko referendumov. Obenem se lahko zgodi celo to, kot slišim, da bi naj bili celo vsi trije referendumi na isti dan. Zgodi se lahko tudi to, da vsi, ki gredo na referendum, za vse referendume glasujejo za in so vsi referendumi sprejeti oziroma pozitivno pač potrjeni. Kako bomo pa potem naredili? Mislim, da vse skupaj kaže na popolno politično nezrelost v Republiki Sloveniji in pa na politične igrice nekaterih strank, ki zadevo premetavanja sem ter tja v korist lastne stranke in nikakor ne v korist volivcev. Mislim, da so tudi v tem referendumu, o katerem danes govorimo, v tej zahtevi v bistvu ta vprašanja, na katera naj bi ljudje odgovorili z "da" ali z "ne", tako silno posplošena, nedefinirana in nejasna, da smo lahko konec koncev iz tega po eni strani mirno za, po drugi strani pa lahko rečemo: "Ja, saj to pa že je". Če vzamem od zadnje točke naprej, da naj bi se zakon o volitvah v Državni zbor spremenil, tako da bo zagotovil sorazmerno zastopanost političnih interesov v Državnem zboru, na podlagi katerega je število mandatov sorazmerno številu osvojenih glasov. Mislim, da je treba samo način preračunavanja glasov vzeti drug in bomo dosegli tisto kar hočemo. Ne vem zakaj je to potrebno dajati v referendum, ko smo se vendar na sestanku, na usklajevalnih sestankih vsi predstavniki vseh strank o tem strinjali. Zakaj tega preprosto ne sprejmemo tukaj, pa sprejmimo tiste zadeve, o katerih je popolno soglasje, ostalo pa pustimo za po volitvah. Tako ali tako s spreminjanjem volilne zakonodaje pred volitvami je čisto navadna umazanija in vlečenje za nos kompletnega volilnega telesa Republike Slovenije. Prej sem poslušal kolega poslanca, ki je govoril o tem, kako bi bilo dobro, da bi bilo oziroma da mora biti zastopanost vsakega poslanca iz vsakega okraja. Pa, če se ne motim, smo mi prešli tisti social-realistični sistem, kjer je v svetu občin bil zastopan iz vsakega konca Slovenije po eden. Vendar mislim, da je</p>
                  <p>parlamentarna demokracija tisti institut, ki zahteva najboljše ljudi v parlamentu in ki naj bi tudi pripeljal najboljše ljudi v parlament. Če se to ni zgodilo zdaj pri teh volitvah, to ni krivda ničesar drugega, kot naše mlade demokracije, ki se pač uči in raste, kakor ve in zna. Žal je to, da ta demokratična načela nekateri izkoriščajo za korist svojih strank in kot sem že rekel, v absolutno škodo volivcev. Volivci ne bodo več vedeli pri čem so in konec koncev bo rezultat takšen, da bodo morda še referendumi šli skozi, volitve pa ne več, ker bodo preprosto rekli, gospoda žlahtna, dosti vas imamo. Bodimo vendar resni, ne trošimo denarja, že tako ali tako ga trošimo. Volitve so pravzaprav pred vrati. Tudi če bi bili referendumi izglasovani, imam močan občutek, da bi Ustavno sodišče reklo, da je premalo časa, da bi lahko operacionalizirali tiste zahteve, ki so bile sprejete na referendumih.</p>
                  <p>Pa še druga stvar. Tudi v naslednjem mandatu, ne vem, če bi lahko uspeli s spremembo do te mere, da bi, recimo, v prvem letu spremenili zakon v določenih točkah, v naslednjem letu, pač glede na zakonske predpise, bi tisto, kar smo prej spremenili, spremenili zopet drugače, in naslednjič, glede na tretji referendum, bi zopet oboje, kar smo prej spremenili, zopet spremenili na eno četrto varianto. Mislim, da tukaj se tako pred svojo javnostjo, kakor tudi pred evropsko javnostjo, kažemo kot silno nedozorela država, ki ji manjka v prvi vrsti državotvornosti in v drugi vrsti tistega najbolj osnovnega čuta demokratičnosti. Zagotovo bi nekateri najraje šli nazaj, najprej na...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Jelinčič, svojo - kako se reče - mero tega, da lahko prosto govorite, ste tako kot drugi izkoristili in vas prosim, če se povrnete k odloku.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Gospod predsednik, razumem vaše intervencije, kakor sem jih razumel tudi pri drugih kolegih poslancih. Verjetno je potrebno, to na vsak način, čimprej spraviti skozi, čimprej potrditi, ampak bi vendarle rad povedal tista svoja mnenja, ki mislim, da ne težijo samo mene, ampak tudi marsikaterega slovenskega volivca. Ampak, če je že, tako da ni pomembno moje mnenje, kakor kaže tudi ni pomembno mnenje slovenskih volivcev, ki se bodo na volitvah odločali, bom prenehal. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala tudi vam. K besedi se je javil gospa Ljerka Bizilj.</p>
               </sp>
               <sp>
                  <speaker>LJERKA BIZILJ:</speaker>
                  <p>Spoštovani, hvala lepa. Pravzaprav se pretirano ne nameravam vključevati v razpravo o takšnem ali drugačnem volilnem sistemu, o odlokih, o referendumih, ker sem prepričana, da je to ta trenutek odvračanje pozornosti od drugih, bolj pomembnih problemov, in se mi zdi tudi, kot so že nekateri ali pa kar vsi povedali, precej neodgovorno nekaj mesecev pred volitvami razpravljati o vseh teh stvareh; to so razprave za čas po volitvah. Spraševanje ljudi o tem, ali so za poštene volitve in podobne stvari, je skrajno norčevanje iz njih samih, pa malce tudi iz tistih, ki to predlagajo. Mislim, da je politika dolžna te stvari zagotoviti, predvsem pa oblast že po ustavi sama. In denar, ki se namerava zapraviti za vse te referendume, bi bilo mnogo bolj koristno usmeriti v odpiranje novih delovnih mest. Volitve naj bodo takšne, da bo izražena volja ljudi, da bodo v parlamentu tisti, ki jih bodo ljudje izvolili, in tiste stranke, ki jih bodo pač podprli. Zato, imeti zdaj tri, štiri referendume, pa spraševati, ali naj bodo enote, okraji, ko še večina od nas mora pogledati v zakon, da točno zna vse to razločiti - to je neresno, to je skrajno neresno! Mislim da, če boste odpravili nacionalne liste, bo ta volja mnogo bolj izražena. Zavzemam se tudi za to, da se poveča odgovornost poslancev, da se omogoči odpoklic. Samo nekatere zamisli, ki so zdaj, moram reči, da si jih tudi v komunizmu niso izmislili. To so skrajno boljševistične zamisli! Primer: volivci Pahorja ga bodo izvolili, Janševi ga bodo...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Jaz bi, gospa Biziljeva, tudi vas prosil, če se povrnete samo k odloku, ker ni razprava o volilnem sistemu, ampak...</p>
               </sp>
               <sp>
                  <speaker>LJERKA BIZILJ:</speaker>
                  <p>Ja, saj to je vse odlok - enote, okraji - to je vse odlok!</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Se res opravičujem vsem, ki mogoče ne razumejo postopka pri tej točki dnevnega reda, toda tukaj je Državni zbor samo omejen s stvarmi, ki jih je že sprejel in razpravlja tokrat samo o odloku, in kot je bilo rečeno, o jasnosti ustavnosti vprašanja in na koncu o datumu, kdaj je možno tak referendum izvesti. Vse drugo, menim, da ni na mestu, da si med sabo govorimo, in dovolite, da povem še to, da ne bo nesporazumov, sam nisem med podpisniki za ta referendum, nisem se o tem izjasnjeval, čeravno bi imel marsikaj o tem povedati, dolžan pa sem braniti pravico 35 podpisnikov, da si izposlujejo svoj referendum; to jim dovoljuje ustava in ureja zakon. V tem so nesporazumi v naši razpravi tukaj in v ničemer drugem, in bi vas prosil, da se osredotočite na ta problem.</p>
               </sp>
               <sp>
                  <speaker>LJERKA BIZILJ:</speaker>
                  <p>Saj bi samo še dva stavka o tem rekla. Skratka, predlagam, zlasti tistim, ki imate več moči in ste številnejši, da odločate, da volilni sistem pač v teh mesecih  samo še popravite. Vse drugo naj se zgodi tudi z referendumom, hkrati z volitvami ali pa kasneje. Tisti, ki so odlok podpisali oziroma predlagajo referendum, ne vem, 35 ali koliko poslancev, pa predlagam, da to umaknejo, kajti večina tistih, ki je to podpisala, ima moč v Vladi, v parlamentu, da te stvari spremeni tudi drugače, da uvede poštene volitve, ne da to ljudi sprašuje na referendumih, ampak da to pač naredi. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo? Gospod Ribičič.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovane kolegice in kolegi! V ustavi je stvar zelo jasna. Če se več kot 30 poslancev, po mojem mnenju, ob predpostavki odgovornega odločanja, odloči, da zahteva referendum je ta Državni zbor dolžan, ustava celo uporablja neobičajno močno dikcijo, mora razpisati referendum. Kljub temu gre pri teh podpisih po mojem mnenju vsaj v dveh točkah za zlorabo. Prva zloraba je v tej smeri, kar je sedaj omenjala gospa Ljerka Bizilj. Referendum, ki ga podpiše tretjina poslancev, je namenjen opoziciji, ki nima moči v Državnem zboru, da spravi pred ljudi vprašanje proti večini, ki se zavzema za drugačno odločitev. To je prvi vidik, ki je pri volilnem zakonu nekoliko bolj zapleten, ker je predpisana dvotretjinska večina. Ampak tukaj smo sedaj pri drugi zlorabi. Če bi vsi tisti, teh 35, ki so podpisal ta referendum, glasovali za odpravo nacionalne liste in za druge spremembe, ki so koristne, bi te spremembe v tem Državnem zboru bile sprejete z dvotretjinsko večino. Vi ste videli, da predstavniki Ljudske stranke in predstavniki Združene liste vsebinsko podpiramo stvari, ki so tukaj predlagane za referendum, tako ukinitev nacionalne liste kot zmanjšanje praga za neposredno izvolitev poslancev, in druge stvari, ki so tukaj omenjene.</p>
                  <p>Mi pa imamo tukaj opravka z zelo hudo politično zlorabo referenduma pri vseh tistih ljudeh, ki so doslej vse storili in bodo tudi naprej vse storili, da nacionalna lista ne bo ukinjena. Tukaj pa podpisujejo referendum zato, da jo je treba ukiniti. Sedaj vidim, gospod Anderlič že dviguje roko. Ne mislim njega. Pri njem štejem, da se je premislil in da bo resnično podpiral sedaj ukinitev nacionalnih list. Mislim na izjavo drugih poslance, ki so teden dni zatem, ko so podpisali ta referendum ali posamezno ali pa celo kot cele skupine pri pogajanjih nasprotovali ukinitvi nacionalnih list. Sedaj vztrajajo pri obojem, pri razpisu referenduma...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Ribičič, tudi vas bi prosil, da ne polemizirate s stališči poslank in poslancev. Stvar je v tem trenutku nad vse preprosta. Tisto, kar se Državni zbor ni mogel dogovoriti, prelaga z referendumom na volivke in volivce. Razpravljamo samo o odloku o tem, tako da menim, da se velja osredotočiti na to, da bo ta odlok tak, da bo omogočal smiselno odločanje volivkam in volivcem. To se mi zdi, da je edina odgovornost Državnega zbora v tem trenutku in medsebojno obtoževanje tukaj nima nobenega smisla in tudi menim, da so ti podpisi vloženi formalno korektno in bi vas prosil, da preprosto tudi vi, kot vsi drugi, se poskušate skoncentrirati na tisto, kar predlaga teh 35 poslank in poslancev in je nedvoumno pravica zapisana v ustavi in sankcionirana v postopku z zakonom.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Gospod predsednik, tukaj imate opravka s poslancem, ki je hkrati predsednik poslovniške komisije. Moram reči, da to, kar sedaj delate, ne bom se spuščal v ocenjevanje drugega, ker to ni moja pristojnost, da to lahko sprejemam kot prijateljsko ali prijateljsko navodilo, da pa to nima nobene zveze s poslovniško ureditvijo. Govoril sem o zahtevi, ki je danes na dnevnem redu. Mi imamo odlok, ki govori o zahtevi, govoril sem o zlorabi v zvezi s tem in prvič slišim, in to bo zanimivo prebrati tudi v stenogramu, da ni namen razprave, da se polimizira in da je prepovedano polimiziranje med poslankami in poslanci. To gre že korak precej dalj od tistega, kar ste omejevali v dosedanji razpravi.</p>
                  <p>Bom pa zaključil to svojo razpravo. Povedal sem, v katerih dveh točkah mislim, da je ta stvar zlorabljena. S tega vidika sem v zelo velikih, moram reči, v zelo resnih dilemah, kako ravnati v tem primeru. Nikakor ne bi želel nikomur prepričevati, da realizira svojo ustavno pravico, kot jo ima 30 poslancev, hotel pa sem opozoriti, da se ta pravica, ki je v ustavi zapisana, ki ima veliko težo, v tem primeru zlorablja, da se na neodgovoren, neresen način, da ne dam kakšnih hujših kvalifikacij, pojavlja tukaj na dnevnem redu in to sem hotel opozoriti. O tem se bom pa še odločil kako se opredeliti pri glasovanju.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Se vam opravičujem za ta poseg, vsekakor pa menim, da ni v ničemer dokazana zloraba tega, da se poslanci podpišejo pod neko pobudo. Tega kljub vsemu ne razumem. Gospod Anderlič ima najprej besedo.</p>
               </sp>
               <sp>
                  <speaker>TONE ANDERLIČ:</speaker>
                  <p>Sam sem bil prepričan, da je zahteva dovolj jasno napisana. Še bolj pa sem bil prepričan, da ni mogoče podtakniti nikakršne interpretacije o zlorabi definicij, da volitve niso bile poštene in da jih naj kar uvedemo, da imamo za to vso možnost in tako naprej in da bi se s tem lahko izognili temu podpisu oziroma zahtevi za referendum. Iz zahteve je nesporno jasno in pa iz vseh dogajanj v slovenskem političnem prostoru, da imamo opravka z vrsto pobud, iniciativ in tako naprej in da različne skupine, politične, posamezniki in tako naprej, stojijo za eno ali drugo iniciativo. Skupina poslancev, ki je to podpisala, se je zavedala odgovornosti, ki je pred poslanci in je treba opozoriti tukaj, da ta instrument ne more biti namenjen ali opoziciji ali poziciji, kajti namreč v tem trenutku imamo manjšinsko Vlado. Imamo torej Vlado, ki nima večine v parlamentu. Če je bilo to hoteno povedati. Zato je bilo normalno, da se poslužimo instrumenta, torej teh podpisov in da preprečimo, po našem mnenju, v tem trenutku večje zlo, ki bi lahko nastalo. Mi menimo, da je spreminjati volilni sistem odgovorna zadeva in zato smo tudi poizkušali, tudi sam sem pri tem sodeloval, na osnovi zakona, ki je zdaj v proceduri, opraviti določene spremembe, pripraviti stališča in tako naprej. Ni šlo. Ne bom ponavljal, da se ne bi oddaljeval od tega odloka, čeprav menim, da ne glede na to, ali referendum bo ali ne, se bomo ponovno srečali na zakonu in takrat razčistili, kdo je za kaj ali ne in na koncu glasovali.</p>
                  <p>Strinjam se z mnogimi vprašanji, kaj bi bilo mogoče in boljše storiti za to, da bi bil zagotovljen večji neposredni vpliv in bi bila zagotovljena enakomernejša zastopanost poslancev po območjih v Sloveniji, vendar mi smo takrat v tistem trenutku menili, da so ta vprašanja, ki jih tukaj ponujamo, definirana, tako da lahko državljani pač odgovorijo, v kolikor bo ta odlok sprejet, v kar pa ne dvomim, kajti mislim, da tako poenostavljati postopkov preprosto ne moremo. Pravim, skupina poslancev je za to, da se volilni sistem, ki je sedaj uzakonjen, ohrani s tem, da se določene spremembe storijo in o tem bi želeli povprašati tudi volivce, kajti v Državnem zboru do sedaj nismo uspeli dobiti tiste večine, ki bi te spremembe bila pripravljena podpreti. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se javil gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Rad bi nekaj besed povedal o mojem razumevanju jasnosti ali nejasnosti vprašanj, ki se dajejo volivcem. Sedaj 18. člen pravi, da se predhodni referendum lahko nanaša na vprašanje in vedno o vprašanjih govori. Zavestno bom bral samo zadnji dve alinei, ker mislim, da se na to nanaša tudi referendum, ali naj se s predlaganim zakonom uredi določeno vprašanje drugače, kot je predlagano najbrž že v zakonu  in kako naj se uredi, se pravi, neko vprašanje kako ga urediti, in, ali naj se v predlaganem zakonu uredi določeno vprašanje, ki v zakonu ni urejeno in kako naj se uredi. Tudi v prejšnjih dveh alineah vedno govori o vprašanju in predlog, kako naj se uredi. Že iz tega izhodišča, po mojem, je zahteva vložena nekorektno. Ker ne govori zakon čisto nič o nobenih načelih, ampak o konkretnem vprašanju in kako naj se uredi, predvsem pa zakon ne govori čisto nič o tem, da naj bi imela vprašanja preambulo in potem konkretna vprašanja, in to celo na način, da so preambula in konkretna vprašanja med seboj protislovna. Ker tukaj imamo najprej preambula: "Ali si za to, da se zakon o volitvah v Državni zbor spremeni, tako da bo zagotovil". Kaj? Ne gre niti za konkretno vprašanje niti kako zagotovil, ampak sploh da bo zagotovil. Mislim, da je že iz teh izhodišč treba referendumska vprašanja jasneje in drugače oblikovati. Mislim, da je tako nalogo Državni zbor dolžen dati 35. podpisnikom. Sedaj pa moja razlaga nekaterih zapisanih besedil. Neposredni vpliv volivcev na izbiro poslancev. Mislim, da ne gre, za mene pa tudi iz vprašanja in kako, neposrednejši vpliv ne gre. To je lahko eno od načel volilnega sistema. Govoriti o tem, če ne povemo kako, napisati da bo zakon zagotovil neposrednejši vpliv, to ni mogoče. Treba je povedati, katero vprašanje želimo in kako urediti. Samo takšno vprašanje je čisto nekorektno. Je lahko v obrazložitvi, pa pove, da imate cilje, ampak v vprašanju ga postavljati, po mojem, ne gre. Kako bo zakon o volitvah zagotovil enakomerno zastopanost prebivalcev po območjih, priznam, da berem s hudobijo ta tekst, ker se ga zna brati, tudi da brati drugače, sploh ne vem. Ker to pri zakonu o volitvah bi moral zagotoviti, da bodo vse volilne enote imele enako število prebivalcev, pa da bomo začeli seliti prebivalce, preden gremo na volitve, da bodo vsi enako število imeli. Priznam, da berem s hudobijo. Ampak tudi tako se da ta tekst brati. Najmanj kar je, je, bi rekel, nejasen in nepotreben. Kar zadeva tretjo alineo, soglašam, da je lahko vprašanje ali pa zahteva, da namreč želi, da se zagotovi pri številu mandatov posameznih volilnih list popolna skladnost. Mislim, da je to možno postaviti kot vprašanje, ampak potem to ni načelo, če pa je že načelo, pa ni uresničeno v kasnejših štirih točkah, kjer so kot konkretna vprašanja in se v celoti izgubi, in bi bilo o tem najbrž prav nekaj reči. Verjetno je odprava nacionalnih list nesporna, nekoliko mogoče drugače oblikovana, in verjetno je možno kot vprašanje postaviti spremembo volilnega količnika, ampak potem tudi jasneje postaviti - 11 plus 1, ali pa od 9,09 na 8,33, ali pa z nekim opisnim besedilom, da se bo vedelo, kaj to je, če mora po zakonu o referendumu biti postavljeno vprašanje in kako naj se uredi. Mislim, da je še kar precej dela, preden bi prešli, in pričakujem, da se bo 35 poslancev vsaj tisto eno uro, kolikor so rabili, da so napisali vprašanja in zbrali podpise, vzelo tudi za to, da bodo ta vprašanja popravili. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo? Gospod Šešerko.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Gospod predsednik, spoštovani zbor! Po moji presoji je ta predlog bil nekoliko premalo obdelan in sem presenečen, zato ker je v pripravi nekih prejšnjih predlogov sekretariat striktno opozarjal na to, da je potrebno v zahtevi formulirati vprašanje, takšno, kot bo opredeljeno v zakonu. Namreč, na tak način je vsak nesporazum okoli tega, kaj je mišljeno z vprašanjem, odpravljen. Tu pa to ni narejeno. Moram sicer reči, da na način, kot vi, gospod predsednik, vodite zdaj delo tega zbora, ne morem razpravljati, ker moram govoriti tudi o volilnem zakonu in s tem povezanimi stvarmi, če hočem razložiti to, kar sem zdaj ravnokar nakazal, vi pa ste že nekaj poslancem to pravzaprav poskušali onemogočiti. Torej kot rečeno, ta odlok, formalno gledano, ni popoln, ni primeren za to, da bi ga Državni zbor sprejel, ker bi vprašanja, ki bodo na referendumu postavljena, morala biti formulirana natančno tako, kot bodo kasneje formulirana v zakonu, če bi na referendumu bil sprejet ta predlog referendumskih vprašanj. Sicer moram reči, da sam podpiram ta predlog, ne pa nekega, onega drugega, ki pa mislim, da je edini legitimen. Torej mislim, da si ta Državni zbor ne more dovoliti, da bi hkrati teklo več postopkov, več referendumskih postopkov v različnih oblikah, in menim, da mora Državni zbor uveljaviti tisto tolmačenje, ki sicer tudi velja za zakone. V tem Državnem zboru ali če hočete v veljavni proceduri je lahko samo en predlog referenduma in šele, ko je tisti opravil svojo pot, potem lahko stopi naslednji. Mislim, da smo zdaj v Državnem zboru in v Republiki Sloveniji pa ravno soočeni z dejstvom, da tečeta dva ali celo več postopkov, in to mislim, da ni dobro. Sicer pa moram reči, da izrecno podpiram ravno ta, tu predlagani predlog. Torej predlagal bi ga kot zakonsko rešitev. Zakaj? Zato, ker je osnovni spor, vsebinski spor ali če hočete temeljni politični spor, za katerega v teh različnih predlogih okoli volitev gre, spor med tem, ali bo imela Slovenija v prihodnosti še proporcionalni volilni sistem, tak kot ga je imela pred osamosvojitvijo in z uvedbo demokratičnega političnega sistema, ali bo dobila večinski volilni sistem. Najbolj odločno zavračam večinski volilni osnutek in sistem zato, ker, kot vsi veste, ta sistem vodi k temu, da se uveljavita konec koncev samo dve politični stranki, dva karizmatična voditelja in predvsem večinski volilni sistem bo vsem manjšinam vzel besedo na dolgi rok in zato mislim, da bi predstavljal velik korak nazaj, pa tudi zgodovinsko gledano je večinski sistem dosti starejši, prvotnejši in moram reči, zaradi svoje arhaičnosti tudi preživel. Naprej tu ne bom razpravljal. Kot rečeno, moje mnenje je, da tekst ni bil dovolj dodelan, da bi bilo potrebno ta tri referendumska vprašanja, ki so tu zastavljena, formulirati natančno tako, kot bodo pozneje v volilnem zakonu opredeljena in pod takim pogojem in pod pogojem, da ne bi tekel še paralelno nek drugi postopek za referendum v isti zadevi, bi bil primeren, da bi ga sprejeli, sicer pa menim, da so v tem, predlaganem, tukaj predlaganem tekstu edine rešitve, ki bi jih podprl v zakonskem predlogu. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo razpravljati? Gospod Hvalica. Sprašujem, koliko ljudi, če je še dosti, potem bomo pač preprosto naredili odmor, drugače, če sta še dva, predlagam, da slišimo, ker nameravam potem pozvati vse, ki bi radi vložili kakršnekoli sklepe, povezane s to proceduro, da jih vložite in da se potem določi odmor. Boste razpravljali? Koliko ljudi še misli razpravljati v tem trenutku? Izvolite, gospod Hvalica. Še dve prijavi sta bili.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Državni zbor se je znašel v precej veliki godlji in bom - vnaprej povem, da bom polemiziral, ker moram polemizirati ob vsem tem, kar se je zgodilo. Tu prihaja do protislovij, tu prihajajo ljudje v nasprotja celo sami s seboj. Nekaj se dogaja na strankarskih dogovarjanjih o novi volilni zakonodaji, to isto se potem negira s predlogom odloka in tako dalje, in dejansko je nastala velika zmešnjava. Tu je bilo podanih tudi nekaj obtožb, govora je bilo o neki falangi in tako dalje in tako dalje. Ampak vas sprašujem, kaj je počela vladajoča koalicija do 3. novembra, ko je Socialdemokratska stranka predlagala predlog obstoječe volilne zakonodaje? Nič! Ukvarjala se je z drugimi stvarmi, z lastninjenjem in podobno, na to je pa pozabila. Nekdo je moral to začeti! In tudi Združeni listi očitam; oni, ki se gredo sedaj načelnost, naj bi se temu reklo, odkar so izstopili iz vladajoče koalicije. Zakaj oni niso prej tega predlagali?! Zdaj smo tam, kjer smo! In nenazadnje tudi referendum - kdo je kriv, da imamo zdaj tri predloge?! Mi smo vendar predlagali prvega in lahko rečem, da prav zapleti, ki jih je diktiralo vodstvo Državnega zbora, so povzročili to, da se gremo sedaj, da se greste nekateri dobesedno otroške igrice, nagajati nekomu, da ja ne bi uspel.</p>
                  <p>Kaj reči o tem, ker se moram vrniti na odlok, sicer me bo predsednik prekinil? Bi pa vseeno rad rekel, da ta odlok, predlog odloka 35 poslancev, vsebuje nekaj neverjetnih pomanjkljivosti; ne bom našteval vsega. Mi smo natančno to analizirali in ugotovitev je nedvoumna, da je referendumsko vprašanje nejasno. Predvsem pa je nekaj neizpodbitno - da predlagani sistem omogoča, da lahko politična stranka izigra voljo volivcev in s svojevoljno menjavo poslancev svoje liste ohrani veliko možnosti vpliva na sestavo parlamenta celo po volitvah. Torej, čudno je tudi nekaj, da smo bili kot predlagatelji prvega, kot pobudniki prvega referenduma non-stop opozarjani, kakor da ni več časa za izvedbo le-tega. Ampak glejte, zdaj pa to zahtevajo isti poslanci, in tega ne razumem. Torej, ali je to tako kratek spomin - v dveh mesecih popolnoma spremeniti svoje prepričanje?! Kakorkoli, mi ostajamo pri svojem referendumu. Javnosti sporočam, da smo zbrali do sinoči 28.284 podpisov. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se je javil gospod Pregelj. Hvala lepa. K besedi se je javil gospod Peršak - se odpoveduje. Torej je razprava zaključena.</p>
                  <p>Odrejam eno uro odmora. Nadaljujemo ob 14.15. Vse, ki bi pa radi vložili predlog sklepa, pa prosim, da to storijo do 14.00 ure, da bo mogoče razmnožiti pravočasno za sejo Državnega zbora.</p>
               </sp>
               <stage>(Seja je bila prekinjena ob 13.08 uri in se je nadaljevala ob 14.30 uri.)</stage>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Spoštovane kolegice poslanke, kolegi poslanci! Prosil bi vas, da zasedete svoja mesta, ugotavljal bom prisotnost. Ugotovimo prisotnost! Ugotavljam, da je prisotnih 56 poslank in poslancev. Državni zbor je sklepčen in lahko odloča. Razprava je bila zaključena. Dobili smo dva predloga sklepov k odloku Državnega zbora, ki se nanašata oziroma da rečem na kratko, po 15. členu zakona o ljudski iniciativi in referendumu in enega po 16. členu. Torej za prva dva pomeni, da če bosta ta dva sklepa izglasovana, da bomo pozvali predlagatelje, da v zelo kratkem času povedo, ali so pripravljeni spremeniti oziroma bolj natančno formulirati vprašanje. Če pa ne, pa bo potrebno vseeno glasovati o odloku. Naslednji sklep se nanaša na 16. člen in pomeni, če je izglasovan, da je potrebno pripraviti vlogo za Ustavno sodišče in Ustavno sodišče mora v posebnem postopku o tem odločiti in Državni zbor mora kasneje v bistvu tudi, mislim da v sedmih dnevih, upoštevati odločitev Ustavnega sodišča.</p>
                  <p>Torej prvo dajem v razpravo oba predloga sklepa. Prvega je podpisal doktor Franc Zagožen in drugega gospod Tone Peršak. Imate jih na mizi in dovolite, da jih ne berem. Besedo pa dajem najprej gospodu Tonetu Peršaku.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! V prejšnji razpravi je bilo večkrat poudarjeno, da so sklepi oziroma vprašanja kot so znotraj okvirnega vprašanja postavljena, do neke mere neskladna, do neke mere pa tudi nepotrebna. Namreč, če, tako kot predlaga Ljudska stranka, če je na to vprašanje pozitivno odgovorjeno, je tisto, kar je pod 2. in 3. točko pravzaprav že razrešeno oziroma je logična posledica. Poleg tega je pa to že na ta način napisano v veljavnem zakonu, to, kar je v vprašanju 2 in 3. Ostane samo še vprašanje, ali je potrebno morebiti posebej postaviti vprašanje, tisto, ki zadeva to načelo sorazmernosti in bi zadevalo popravek "donta". Edino to vprašanje še ostaja, tako da je na nek način po mojem mnenju celo vseeno, ali se sprejme sklep, ki smo ga predlagali mi, ali tisti, ki ga predlaga Ljudska stranka. Mogoče je edino to, da je ta sklep, ki ga predlagamo mi, nekoliko širši in dopušča razmislek o tem drugem vprašanju, kot sem rekel, to, ali je potrebno tudi tisto, kar je pri načelih zdaj pod alineo tri in pri vprašanjih na nek način pod 4. točko navedeno. V principu je pa vseeno. Če se bo prej glasovalo o sklepu Ljudske stranke in bo ta sprejet, potem lahko mi od svojega odstopimo.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Da ne bo spet nesporazuma. Po posledicah je pozitivna odločitev o enem ali drugem ista, ker je prepuščeno 35 podpisnikom, da oni lahko to spremenijo. Ni jim pa mogoče direktno narekovati, tako kot predlaga Ljudska stranka, kako naj se glasi vprašanje. To bi bilo s stališča postopka sporno. Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! To je gotovo res, da so predlagatelji po zakonu glede tega avtonomni, torej ni mogoče narekovati referendumskega vprašanja, vendar pa mislim, da bi poziv Državnega zbora le imel učinek. Gospod Peršak je že utemeljil tudi umestnost našega predloga. Dejansko želimo doseči naslednje: da bi bilo referendumsko vprašanje popolnoma jasno in nedvoumno in bi se volivci lahko tudi nedvoumno odločali, in bi pri tem vedeli, za kaj so se odločili, za kaj so se opredelili in kaj zahtevajo od Državnega zbora v zvezi z volitvami. Na tako formulirano referendumsko vprašanje, kot ga imamo v predlogu odloka, lahko pričakujemo zelo različne odzive volivcev, ker znatni del volivcev verjetno ne bo prav dobro razumel, za kaj gre, in se morda niti ne bo želel potem opredeljevati. Kot smo pa prej v razpravi ugotavljali, je pa možno referendumsko vprašanje, kot ga predlagatelji predlagajo, predlagatelji odloka, razumeti tudi kot protislovno, ker se nekatere točke povsem ne ujemajo. Zdaj, glede tega donta, mislim, da je o tem že ustrezen sporazum velike večine ali, če prav razumem, vseh strank v parlamentu, da se izračun tistih mandatov pač popravi, tako da ne bi iz ostankov računali, ampak tako kot je običajno; tudi to je bila ena od napak, ki je prišla, tako da predlagatelj pravzaprav ni predvidel posledic svojega predloga in je bil izglasovan. Tako da o tem mislim, da volivcev niti ni treba spraševati, to niti ni bil njihov problem ves ta čas. Proporcionalni sistem je pa uzakonjen; izračun je treba samo korektno uzakoniti - izračun teh mandatov. Mislim, da se je tudi glede volilnega količnika mogoče sporazumeti v Državnem zboru in ne volivcev obremenjevati z vsem. Torej bi lahko z enim preprostim vprašanjem, tisto, ki je bilo za volivce ves čas sporno, rešili ves problem.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen! Dolžan sem vas opozoriti, da Državni zbor ne more spremeniti vprašanja. Zato je tudi ta vaša razprava... Vi lahko pozovete predlagatelja oziroma Državni zbor, da pozove predlagatelje, da naredi vprašanje bolj jasno, ni pa mogoče z odločitvijo Državnega zbora spremeniti vprašanja.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Gospod predsednik, to razumem in sem v uvodu povedal, da to razumem, vendar pa...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Samo počnete pa nekaj drugega in razlagate, kaj mora biti izpuščeno in bi vas prosil samo, če obrazložite svoj predlog, sicer se mi pa zdi smiselno, s stališča volje Državnega zbora, glasovati o predlogu sklepa, ki ga je predlagala poslanska skupina Demokratske stranke, ki je najbolj blizu tega, kar je zapisano v 15. členu zakona o ljudski iniciativi in referendumu.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Gospod predsednik, mislim, da ni čisto korektno. O tem je razprava, torej o predlogu. Ravno hočem utemeljiti in obrazložiti naš predlog, zato da bi ga Državni zbor podprl in da bi ga predlagatelji tudi upoštevali. Mislim, da mi poslovnik to dopušča. Zato ne razumem vaše intervencije...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen, vam bom pojasnil. Vi ste napisali, tako kot se ne sme napisati. Državni zbor Republike Slovenije poziva predlagatelje, da spremenijo 2. točko, tako da se glasi. To ni mogoče. Vi lahko pozovete predlagatelje, tako da naredijo vprašanje bolj jasno.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Lahko jih pozovemo tudi, tako da jim damo predlog, kako naj to naredijo. Po zakonu niso ne enega ne drugega poziva obvezni spoštovati. Gre za stališča Državnega zbora v tem primeru, ki ga predlagatelji upoštevajo ali pa ne upoštevajo. Samo, če bi šlo za vprašanje, ki je v nasprotju z ustavo, v tem primeru ima Državni zbor pravico intervenirati tudi v tem smislu, kot predlaga Demokratska stranka, če eden od teh predlogov ne bo sprejet. Ampak glede na to, da je gospod Peršak, predlagatelj drugega predloga, za katerega pravite, da je bolj v skladu z zakonom, podprl tega, ki sem ga podpisal, mislim, da bi bilo tudi korektno, da to upoštevate in daste ta predlog najprej na glasovanje, ker v tem primeru, gospod Peršak svojega umika in bi Državni zbor torej jasno izrazil svojo voljo in svoja pričakovanja od predlagatelja. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Tako bom tudi ravnal. Proceduralni predlog ima gospod Žaro Pregelj. Ne moremo imeti dveh proceduralnih predlogov naenkrat. Lahko se pa vidva sporazumeta, kdo ga bo imel prej. Če ne verjamete meni, da se je prej javil gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Glede na dilemo, ki je nastopila v zvezi s tem, kako lahko Državni zbor na podlagi 15. člena zakona o referendumu in ljudski iniciativi izrazi predlagateljem zahteve ugotovitev, da meni, da vprašanje ni jasno in od njih zahteva, da vprašanje popravijo, predlagam tole. Glede na to, da to ni poslovniška materija in da je ne more predsednik Državnega zbora razlagati, da gre za zakon, predlagam, da poda mnenje Sekretariat za zakonodajo in pravne zadeve in nas reši te dileme, kako v bistvu povedati predlagateljem to, kar menimo, da ni prav, in jim s tem tudi ponuditi v njihovo presojo, in jim tudi dati na izbiro, ali upoštevajo pripombe Državnega zbora ali ne. Mislim, da je tukaj v bistvu ta problem, in ker se poslovnik v to materijo ne vtika, jo prepušča zakonu, menim, da je Sekretariat za zakonodajo tisti, ki nam lahko zdaj pomaga. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Sekretariat lahko poda mnenje k tema dvema predlogoma, medtem ko pa sejo nesporno po poslovniku vodi predsednik oziroma predsedujoči, tako da ne more nihče drug namesto njega presojati, kaj je v nekem trenutku bolj prav, če so predpisi pomanjkljivi. Če boste zahtevali, da se sekretariat opredeli do teh dveh - ne, vi ste se do tega, kar sem rekel, ne pa do teh dveh predlogov. Gospod Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Gospod predsednik, nemalo sem začuden pravzaprav, ko stalno govorite samo o dveh predlogih sklepov - kaj pa naš predlog?! Ali vi kar tako pozabite? Ne, ne, ne...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Niste ga vložili, gospod Hvalica...</p>
               </sp>
               <sp>
                  <speaker>IVO HVALICA:</speaker>
                  <p>Vložen je bil ravno tako - glejte, vložen je bil 7. maja, prvi je bil vložen in nismo ga v nobenem primeru preklicali, on je bil vložen. Ne glede na to, kako se je do njega opredelilo matično delovno telo, je vložen. Oprostite, to je diskriminacija! To je prva stvar. Poleg tega naš predlog sklepa tudi stoji, ne spreminja direktno besedila. Ampak vi, ko vidite Socialdemokratska stranka, takoj stran, ne! Protestiram proti takšnemu načinu! Prosim, da to nemudoma popravite! Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Hvalica, vaš protest je povsem neupravičen. Ob koncu razprave sem vse, ki so želeli vložiti sklepe, pozval, s tem, da je bilo na začetku seje zelo jasno povedano, da je vaš predlog sklepa in ravno tako predlog sklepa Demokratske stranke obravnaval matični delovni odbor. In da ne boste trdili, da ste diskriminirani, potem moram reči, da je veljalo ravno tako za Demokratsko stranko, da je morala še enkrat vložiti pisni sklep in je to storila, medtem ko vaša stranka tega ni storila. Ampak ne glede na vse to, je glasovanje o kateremkoli predlogu po posledicah popolnoma isto in je zadosti en sam tak sklep, če je izglasovan, za to, da se ta skupina predlagateljev sestane in to prouči. Tako da menim, da je huda kri tokrat povsem odveč. Imate nov proceduralni predlog?</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Gospod predsednik, prosim vas, da mi citirate člen poslovnika, na podlagi katerega bi ponovno moral regularno vložen predlog sklepa vložiti. Prosim, da mi natančno citirate! Zadnjič ste kršili poslovnik, to je kasneje ugotovila poslovniška komisija, in ne bi želel, da bi tudi danes ugotovili isto. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Hvalica, poslovniška komisija tega ni ugotovila; jaz sem njihovo poročilo zelo natančno prebral. Prosil pa bi, da ga še enkrat podpišete in daste v igro in rešite ta zaplet.</p>
                  <p>Gospod Pregelj ima spet proceduralni predlog.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Glede na prejšnjo razlago predsednika Državnega zbora zahtevam, da se o predlogu sklepa, ki ga je vložila poslanska skupina Slovenske ljudske stranke, izreče Sekretariat za zakonodajo in pravne zadeve, predvsem v smislu ali je ta predlog, ki ga naša poslanska skupina predlaga, v skladu z zakonom o referendumu in ljudski iniciativi.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Tudi sekretariat bomo pozvali pred odločanjem, da pove svoje mnenje. Želi še kdo besedo? Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Nisem ob 14.00, ampak ob 14.20 ali pa mogoče nekaj minut kasneje, ampak preden smo nadaljevali sejo, sem vložil še en predlog sklepa. Verjetno je prišel do vas in bi ga sedaj, ali naj ga preberem ali ga boste vi prebrali?</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Prosim lepo.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Potem ga bom pa prebral: Predlog sklepa k 1. točki dnevnega reda 44. izredne seje. Državni zbor ugotavlja, da je bila zahteva 35 poslancev za razpis predhodnega zakonodajnega referenduma v zvezi s predlogom zakona o spremembah in dopolnitvah zakona o volitvah v Državni zbor, EPA 1986, vložena za pobudo SDS za predhodni zakonodajni referendum o predlogu in tako naprej, za katero je že sproženo zbiranje 40.000 podpisov podpore. Zato Državni zbor zadrži postopek sprejemanja odloka o razpisu zakonodajnega referenduma 35 poslancev, dokler se ustrezno ne zaključi postopek pobude SDS. V redu?</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Smo slišali. Bomo razdelili in o tem bomo zelo težko glasovali.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Utemeljitev je bila podana tudi v razpravi; je tudi tukaj napisana. Dobili boste.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Kopše ima tudi proceduralen predlog.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospod predsednik, glede na predlog gospoda Poljšaka predlagam, da služba, ki je pristojna za to, pregleda ta predlog sklepa in če ugotovi pravilnost tega sklepa, naj tudi ugotovi pravilnost postopka in prednost tistega razpisanega referenduma po tem, kar je predlagal gospod Poljšak. Upam, da bodo - saj če ne drugače, lahko pride do proceduralnega zapleta in do morebitnega ustavnega spora. To je resno vprašanje in mislim, da mora sekretariat to nujno proučiti. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo besedo? (Ne.) Torej pozivam gospoda Baškoviča, da nam pomaga po svojih močeh pojasniti.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Hvala lepa. Poskušal sem na hitro analizirati in pač povedati svoje mnenje o teh problemih, ki so tu postavljeni. Če gremo po vrsti, najprej ta predlog sklepa Slovenske ljudske stranke, o katerem je bilo največ govora v teh minutah. Če ga dobro pogledamo, mislim, da v tem stilu res ne bi mogel biti predlagan oziroma sprejet. Gre za stil amandmaja. Namreč pravi takole: "Državni zbor poziva predlagatelje, da spremenijo 2. točko, tako da se glasi". To je stil spreminjanja nekih predlogov. Tukaj gre pa lahko samo za to, kakor razumem zakon, da Državni zbor na predlog nekoga sprejme ugotovitev oziroma sklene, da je vprašanje nejasno, lahko tudi globalno pove, zakaj misli, da je nejasno in potem pozove, kot zakon pravi, predlagatelja, da ga izčisti, da ga postavi, tako da bo jasno, namreč, da jasno opredeli vprašanje. To je potem funkcija predlagateljev referendumskega vprašanja. Tako da bi po moje morala biti konstrukcija taka, prvič, da Državni zbor ugotavlja, da je zahteva nejasna. Drugič pa, da poziva predlagatelje, da to nejasnost odpravijo. Ne bi bilo nemogoče in ne odveč, če bi nekje vmes tudi pristavili, v čem je ta nejasnost, ki jo Državni zbor vidi, vsaj globalno neki okvir. Temu približno, če formalno gledamo, bolj ustreza ta predlog poslanske skupine SDS, ki vendarle najprej pravi: Državni zbor meni, da ta in ta - nejasno izraženo vprašanje, to je tisti prvi del, v drugem pa pove, v čem vidi to nasprotje in da naj bo potem vprašanje urejeno, tako da bo popolnoma jasno in ne bo dovoljevalo različnih tolmačenj. To je po moje bližje namenu in tudi tekstu zakona po teh formalnih kriterijih.</p>
                  <p>Kar zadeva predlog Marijana Poljšaka, ki zahteva najprej izčiščenje oziroma stališče o tem, da ima pobuda SDS za predhodni zakonodajni referendum prednost in je treba zadržati potem postopek sprejemanja odloka, ker je ta zahteva druga in torej podrejena tej, ki že teče, je bilo že dovolj pojasnjeno in bi samo še z vidika zakona nekaj rekel. Pobuda za zbiranje podpisov v podporo predlogu, zahtevi, je pobuda, ki teče izven Državnega zbora ves čas. Državni zbor kot institucija s tem še nima ničesar. On dobi to zahtevo v postopek oziroma to stvar v postopek, ko je to dobilo 40.000 podpisov in postane zahteva v smislu zakona. To je iz cele logike, zakona in posebej iz 19. člena, jasno razvidno. Samo zahteve so med seboj, bi rekel konkurenčne ali pa enakovredne. Večina teh pobud tudi konča, ne da bi se potem pojavila v Državnem zboru, ker ne dobijo dovolj podpisov. Do zdaj nobena še ni uspela. To igra samo zunaj Državnega zbora, tudi proceduralno, in samo predsednik je tisti po zakonu, ki je tako nesrečno napisan, da mora on biti samo poštar, ki daje naprej oziroma kontrolira, če so pogoji podani. Državni zbor ni v igri. Učinek pa ima posredno - to je pa 17. člen zakona, ki pravi, da pa Državni zbor ne more končati procedure, ne more začeti tretje obravnave, če je v ozadju tak predlog pobude, ki kroži in zbira še podpise volivcev. Samo tu se pojavi upoštevanje v proceduri Državnega zbora. Če potem uspe, potem pač dobi legitimacijo zahteve, kadar je pač tu s temi podpisi podprta in vložena potem v Državnem zboru. Mislim, da zato, po mojem mnenju in po moji razlagi, po črki zakona, v kontekstu kot je, pobuda, ki še teče, ki lahko sploh ne bo prišla v Državni zbor, ker ne bo sposobna, ne more biti ovira za proceduro po zahtevah, ki so v smislu zakona z vsemi elementi popolne.</p>
                  <p>Bi pa še, če sem že pri besedi, opozoril na to...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Še predlog sklepa Demokratske stranke, če lahko.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Tukaj sem mimogrede že omenil, da te formalne pogoje bolj izpolnjuje, mislim, da je v prvem delu logična, ker predlaga, da Državni zbor ugotovi, to se pravi, meni, da je zahtevani akt državno vprašanje - mislim, to je možno tako predlagati in mora potem Državni zbor potrditi tako ugotovitev, ampak taka konstrukcija gre - in potem pa na kratko pove, v čem vidi to nesoglasje oziroma nejasnost. On tukaj govori o nekem nasprotju, ampak vendarle izpelje, tako da naj bi vlagatelji - naj bi! - se pravi, on jim priporoča, ne zahteva amandmajsko, tako kot je tista prva zahteva, naj stori, tako da bo jasno in ne bo dovoljevala različnih tolmačenj. Mislim, to je z nekim, mogoče v temle drugem odstavku malo neroden tekst, ampak vendarle bi rekel, v okviru funkcije takega sklepa bi ne imel zamere. Mislim, da bi bilo to formalno v redu. Socialdemokratska, ja - od 7.5. Demokratska, a to je Tone Peršak? Aha. Ja, tukaj samo poziva predlagatelje, najbrž mora najprej res ugotoviti - tukaj pravi "če Državni zbor meni, da ni jasno opredeljeno vprašanje..." - najprej bi moral to ugotoviti, da ni jasno, potem pa pozvati predlagatelje, lahko tudi tako na splošno, da naj jasno opredelijo te stvari glede tega in tega in tega. Taka konstrukcija bi tudi šla, ampak najprej mora le ugotoviti, da gre za nejasno vprašanje, da iz tega izpelješ potem ven pa poziv predlagateljem.</p>
                  <p>Hotel sem še tole reči, glede tega drugega dodatnega sklepa, kjer mislim, da čeprav je pisan kot dodatni sklep, vendarle ima neke konstrukcijske napake, če bi temu tako rekel, in bi rad opozoril gospoda Peršaka, če bi se tega lotil drugače oziroma tak kot je, mislim, da ni konsistenten sklep in ga tudi ne bi mogli uspešno obravnavati, niti sprejeti. Namreč, za kaj gre? Tukaj ne gre za situacijo po 16. členu zakona, ki govori, da je možno postaviti Ustavnemu sodišču vprašanje ustavnosti zahteve za referendum, ker bi to morali napraviti predhodno, preden se o tem sklepa, ne pa pozneje. Če bi za to šlo, ampak tega ne berem tako, ker gre za ustavno vprašanje ustavnosti same zahteve, je treba to najprej razčisti, Ustavno sodišče mora v 30 dneh potem reagirati in v sedmih dneh po odločbi Ustavnega sodišča Državni zbor odločiti. To se pravi, da bi to potem popolnoma ustavilo postopek. Ne more biti šele pozneje. Pisan je pa, tako da naj Državni zbor naprosi Ustavno sodišče, da presodi o skladnosti odloka Državnega zbora o razpisu referenduma z vidika možne narave zakonodajnega referenduma in dopustnosti predhodnega zakonodajnega referenduma glede na 69. člen Ustave Republike Slovenije. To je čisto druga stvar. Glede tega razmerja Državnega zbora do Ustavnega sodišča taka konstrukcija ne gre, ker mi ne moremo nekaj zaprositi Ustavno sodišče, da presoja neko skladnost odloka, ki je v proceduri, ali če bi bil sprejet, ravno tako ne pride v poštev, ampak je treba postaviti zahtevo za oceno ustavnosti potem, ko je stvar odigrana in tako naprej. Nejasno je, skratka. Če se pa postavlja smisle za nazaj glede 69. člena Ustave Republike Slovenije, če je sploh dopusten predhodni referendum kot institucija glede na ustavo, je bilo pa že pojasnjeno, da ustava govori o zakonodajnem referendumu kot takem in ne daje nobene tipologije ali je to predhodni ali je poznejši ali potrditveni in tako naprej. To je bilo ob ustavni razpravi razčiščeno in ob zakonu o referendumu in v odločbah Ustavnega sodišča je bilo to vedno skladno rečeno, ustava ne preprečuje tipologije referendumov, je pa prepuščeno zakonodajalcu, da sam suvereno odloči, kakšne referendume bo pač uzakonil.</p>
                  <p>Mi smo šli na institut predhodnega referenduma. Zame je zelo sporen glede izvedbe in problemov, ki jih povzroča z vidika razmerja med zakonodajno oblastjo in potem volilnim telesom in vsega tega medsebojnega vplivanja, izvajanja, blokiranja, kar se v praksi kaže z vidika same ureditve, ne pa z vidika ustave.</p>
                  <p>Potem smo šli še na poznejši referendum, ki pa je tisti, ki res ohranja vlogo zakonodajalca, ki do  konca opravi svoj posel, in volilnega telesa, ki z referendumom potem soodloči. To odloči strogo samostojno, ali potrdi, ali pa zavrne.</p>
                  <p>Z vidika skladnosti z ustavo stvar ni aktualna. Aktualna bi bila, če bi izpodbijali zakon, tako kot ga že izpodbija pobuda oziroma zahteva Državnega sveta, na to opozarjam, ki zameri zakonu, da je nedodelan, nepremišljen, dopušča različna tolmačenja in prakso in zaplete in težave, ki niso v čast zakonu in pravni državi in zato zahteva, da Ustavno sodišče zagrabi zakon in oceni njegovo ustavnost in zakonitost in predlaga celo predčasno začasno zadržanje. Ampak to je druga operacija. Če bi šli v tako operacijo in bi izpodbijali zakon, ga Državni zbor ne more izpodbijati, svojega zakona ne more izpodbijati. Lahko ga izpodbija pa tretjina poslancev po zakonu o Ustavnem sodišču, ampak to izven sklepa Državnega zbora, ker to je potem institucija in smo že preizkusili, da lahko tretjina poslancev, ki ni zadovoljna z nekim aktom Državnega zbora, tega izpodbija, izpodbija in nastopa proti Državnemu zboru, ki je sprejel neki akt. Državni zbor svojega akta ne more, to je v zakonu o Ustavnem sodišču jasno povedano. Če bi pa hoteli izpodbijati odlok, ki je pa že sprejet, bi morali zopet izpodbijati odlok, pa ga ne more Državni zbor izpodbijati, zopet ne, ker je njegov akt, ga mora zopet ena skupina poslancev v kvoti, ki je po zakonu o Ustavnem sodišču predvidena, vendar samo z vidika ustavnosti, pri čemer pa bi bil problem, ker odloka o konkretnem razpisu, datum in tako naprej, referenduma, po mojem ni predpis, ni splošni akt in ga tudi zato Ustavno sodišče po mojem ne bi moglo prijeti in izpodbijati. Skratka ti problemi so podani in nanje opozarjam. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Glede na mnenje sekretariata, da je predlog sklepa, o katerem sem prej govoril in ga predložil, preveč v amandmajski obliki, ga umikam in predlagam spremembo v tem smislu: Državni zbor Republike Slovenije poziva predlagatelje, da spremenijo referendumska vprašanja, tako da se omejijo na bistveni problem. Državni zbor meni, da je bistvo predlaganih sprememb zajeto v naslednjem vprašanju: Ali ste za to, da se zakon o volitvah v Državni zbor spremeni, tako da se odpravi možnost, da politične stranke določijo tako imenovane nacionalne liste in tako naprej, tako kot je bilo prej. Torej gre za to obliko, za katero meni sekretariat, da je bolj v skladu z zakonom o referendumu.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen, bojim se, da se nismo razumeli, ker po tem, kar je pojasnil gospod Baškovič, vi v bistvu še vedno pozivate predlagatelje, da spremenijo vprašanje, to pa ni mogoče. Vi jih lahko pozovete, da naredijo vprašanje bolj jasno s tem, da poveste, kaj je tisto, kar ni jasno oziroma kako bi lahko to, kar ni jasno, kazalo jasno in še vedno velja isti ugovor, ki sem ga najprej podal izza tega pulta in potem še gospod Baškovič. Po dikciji ostaja isto.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Gospod predsednik, dovolite, da se ne strinjam z vami v tem primeru. Razumem zakon, tako sem tudi razumel obrazložitev gospoda Baškoviča, da Državni zbor lahko pozove predlagatelje, da spremenijo referendumska vprašanja, da jih naredijo bolj jasne. S tem sklepom bi Državni zbor pozval, da se omejijo na bistveni problem in s tem dosežejo jasnost. Hkrati bi Državni zbor povedal svoje mnenje, kaj je ta bistveni problem. Drugi del tega napojenega odstavka se namreč glasi: Državni zbor meni, da je bistvo predlaganih sprememb zajeto v naslednjem vprašanju. Predlagatelji lahko menijo tudi drugače. Ampak ne vem, zakaj Državni zbor ne bi smel povedati svojega mnenja. Mislim, da ga lahko in prosim, da...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen, ravno v tem je problem, da je pravica do referenduma pravica, ki jo lahko doseže 30 ali več poslancev, Državni svet ali 40.000 podpisnikov. Oni presojajo, kaj je bistveno in kaj ni bistveno za to, da se razjasni na referendumu. Državni zbor pa v tem postopku presoja, ali je vprašanje, ki ga oni zastavijo, jasno ali ne. Ne more pa presojati o tem, ali je volja teh 35 poslancev v tem primeru šla v to, da na referendum popelje bistveno vprašanje ali ne. To je njihova stvar kaj je bistveno in kaj ne in Državni zbor v to ne more poseči. To je poseganje v to zagotovljeno pravico do referenduma. Zato vas pozivam, da ta napovedni stavek preformulirate drugače. Mogoče si za zgled lahko vzamete to, kar je podpisal gospod Ivo Hvalica.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Sicer vam tudi v tem ustrežem, če vztrajate na tem, ampak potem bom zahteval odmor in prosil gospoda Baškoviča, da mi pomaga, tako da ne bo več nobenega ugovora.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Gospod Zagožen, vi ne boste meni ustregli, ampak postopku, da ne bo nesporazuma in odrejam za to 15 minut odmora.</p>
               </sp>
               <stage>(Seja je bila prekinjena ob 15.09 uri in se je nadaljevala ob 15.50 uri.)</stage>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Prosil bi vas, da zasedete svoja mesta. Ugotovimo prisotnost! Ugotavljam, da je prisotnih 51 poslank in poslancev. Državni zbor je sklepčen in lahko odloča.</p>
                  <p>Na predsedniško mizo smo dobili popravljen tekst, in sicer bi vas prosil, da poslušate, ker se razmnožuje, da lahko preidemo k razpravi oziroma odločanju. "Državni zbor meni, da v zahtevi 35 poslancev za razpis predhodnega zakonodajnega referenduma v zvezi s predlogom zakona o spremembah in dopolnitvah zakona o volitvah v Državni zbor ni jasno izraženo vprašanje, ki naj bo predmet referenduma. Državni zbor meni, da je bistvo celotnega referendumskega vprašanja odprava nacionalnih list, po katerih se določeno število poslanskih mandatov dodeli kandidatom s teh list neodvisno od volje volivcev, zaradi česar naj predlagatelj vprašanje v navedenem smislu povsem jasno opredeli." Želi kdo besedo o tem sklepu? Gospod Poljšak želi besedo, kar tako.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Se zahvaljujem za besedo. Najbrž, da je zdaj razprava o vseh predlogih sklepov in če dovolite, bi komentiral oziroma moram povedati moj odgovor na, tukaj je bil gospod Baškovič in je ocenjeval tudi predlog mojega sklepa. Med drugim je rekel, da pobuda nima nič z Državnim zborom oziroma približno tako ali da Državni zbor ni v igri v primeru s pobudo, ampak pobudo, poglejte, pobudnik vloži pobudo v Državni zbor in Državni zbor razpiše zbiranje podpisov, se pravi, da pobuda je del. Tudi tretji odstavek 17. člena zakona o referendumu in ljudski iniciativi, ki pravi, da če je dana pobuda za vložitev zahteve in tako dalje, Državni zbor ne sme začeti tretje obravnave predloga zakona. Se pravi, da pobuda je del, se tiče Državnega zbora in je del zakonodajnega postopka. Nadalje, ko je gospod Baškovič to ocenjeval, je pač zavračal, češ da je zahteva bolj kvalificirana kot pobuda in če bi temu bilo, tako da ima zdaj zahteva, ki je bila kasneje vložena, prednost pred pobudo, ki je bila prej vložena, potem se zgodi, da se 90. člen dobesedno ne more dogajati oziroma v vsakem primeru, ko se zgodi ena pobuda za zbiranje 40.000 podpisov za neko zahtevo, podpore podpisov za neko zahtevo, se dobi 30 poslancev, ni nujno niti parlamentarne večine niti od vladajoče večine, lahko je tudi dovolj 30 poslancev, ki prepreči to zbiranje 40.000 podpisov. To je sedaj, če je taka praksa, je dokaz, da se ne izvršuje 90. člen ustave, niti ustrezni člen zakona o referendumu in ljudski iniciativi, ki pravi, da je enakopravno 30 poslancev in 40.000 podpisov. To ni enakopravno, če 30 poslancev vedno lahko blokira 40.000 podpisov! Upam, torej prvič, ostajam pri mojem sklepu - prosim, da se ga da na glasovanje tako kot se spodobi, in ker je verjetno najbolj oddaljen, mora prvi iti na glasovanje, medtem če se bo zgodilo v tem Državnem zboru, da bo danes sprejet odlok, upam, da bodo zainteresirani, in to je Socialdemokracija Slovenije, da bodo naredili spor pri Ustavnem sodišču.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Vašega sklepa ne bom dal na glasovanje iz preprostega razloga, ker 19. člen zakona, ki smo ga že dostikrat citirali, v prvem odstavku narekuje, da mora Državni zbor razpisati predhodni referendum najkasneje v 30 dneh po vložitvi zahteve za razpis referenduma. V vsem drugem si boste morali pogledati magnetogram nastopa gospoda Baškoviča, da ne bi ponavljal razlage o pobudi in zahtevi, in o tem, kdaj je kaj sestavni del zakonodajnega postopka. Želi še kdo besedo? (Ne.)</p>
                  <p>Potem predlagam, da preidemo h glasovanju, in sicer bom dal najprej na glasovanje predlog poslanske skupine SDSS s podpisanim Ivom Hvalico. Je potrebno brati? (Ne.) Ugotovimo sklepčnost! (59 prisotnih.)</p>
                  <p>Kdo je za? (20 poslancev.) Je kdo proti? (23 poslancev.)</p>
                  <p>Ugotavljam, da ta sklep ni sprejet.</p>
                  <p>Na glasovanje dajem popravljeni sklep gospoda Franceta Zagožna. Ugotovimo sklepčnost! Sprašujem, če ga imate na mizi? (62 prisotnih.)</p>
                  <p>Kdo je za? (27 poslancev.) Je kdo proti? (34 poslancev.)</p>
                  <p>Ugotavljam, da sklep ni sprejet.</p>
                  <p>Na glasovanje dajem še tretji predlog sklepa poslanske skupine Demokratov Slovenije. Ugotovimo sklepčnost! (63 prisotnih.)</p>
                  <p>Kdo je za? (21 poslancev.) Je kdo proti? (27 poslancev.)</p>
                  <p>Ugotavljam, da tudi ta predlog ni sprejet.</p>
                  <p>Prehajamo na glasovanje o odloku v celoti. Ugotovimo sklepčnost! (55 prisotnih.) Gospod Kopše bo obrazložil svoj glas.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospe in gospodje! Glasoval bom proti temu odloku, ker menim, da s tem odlokom res naredimo pravo zmedo v slovenskem političnem prostoru pred letošnjimi volitvami in mislim, da je povzročena velika škoda. Zelo žal mi je, da kolegi poslanci, ki so podpisali predlog za ta odlok, niso umaknili podpisov. Sistemi, ki so ponujeni, gospe in gospodje, je edino možen, edini, ki je tudi kolikor toliko pošten, je ta, ki zaradi njega sedaj poteka zbiranje podpisov, to je večinski sistem, po katerem ima vsak človek in vsak državljan Slovenije možnost in pravico glasovati, po vseh drugih sistemih jim je ta možnost vzeta, kandidirati in biti izvoljen. V vseh drugih sistemih so bili sistemi, ki jih stranke prirejajo v okviru svojega in s tem je po mojem tudi v neskladju z ustavo, ker je po ustavi zagarantirana pravica možnost kandidiranja vsakega Slovenca. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo obrazložiti svoj glas? Gospod Pučnik.</p>
               </sp>
               <sp>
                  <speaker>DR. JOŽE PUČNIK:</speaker>
                  <p>Spoštovani! Glasoval bom proti temu odloku. Razlogi so naslednji. Osebno sem prepričan, da bi   morali najti pot, zavzeti in najti pot, da bi lahko tudi uveljavili večinski sistem. Ker to ni bilo mogoče, bi bili po mojem prepričanju mi tukaj dolžni, da iščemo pot, da bi volivcem predstavili vse tri predlagane alternative in naj bi potem volivci odločili, kateri sistem pravzaprav hočejo. Kar zadeva tiste ugovore, da pač volivci niso zreli, da bi tako komplicirano, ob tako komplicirani materiji odločali, jih odločno zavračam. V naši ustavi imamo referendum kot institut in dokler je ta institut tukaj, je to povsem legitimen postopek, ali pa je potrebno na tej sami določitvi ustave začeti razmišljati, ali ga morebiti spremeniti. Osebno nisem za to. Da zaključim. Demokratična odločitev tega Državnega zbora bi bila, da bi bila našla pot in vprašala volivce o vseh treh modelih, ki so se pač tukaj iz teh ali drugih motivov pojavili v slovenski javnosti. Tako pa se je zgodilo, da bo pravzaprav razpisan referendum na podlagi teksta, katerega podpisi so nastali po komentarjevi javnosti iz izrazito, bom rekel strankarsko taktičnih razlogov, in to prav od tistih, ki najbolj protestirajo proti strankarski taktiki v zvezi z volilno zakonodajo. V tem je ravno ironija usode, da tisti, ki najbolj odpirajo usta in se pozivajo na odgovornost do skupnosti, to najhitreje pozabijo in se pridružijo neki, bom rekel, če smem tako reči, zelo poniglavi pobudi in s tem tudi dosežejo to, kar bomo s tem sklepom, za katerega se bojim, da bo sprejet, tudi dejansko dosegli. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo obrazložiti svoj glas? Gospod Ivo Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Glasoval bom proti. Zakaj? Kako je mogoče, da Državni zbor po skoraj štirih letih tega mandata sprejema na tako važnem področju nek tekst, ki predstavlja referendumsko vprašanje, ki je napisano izjemno slabo, na brzino in je kombinacija hitrosti in slovenske "folšije." Predvsem to je vtkano v ta tekst. To pomeni avtodiskvalifikacija tega Državnega zbora. Kako naj nam volivci še zaupajo? Po tolikem času sprejeti takšen tekst? Mi smo pokazali na protislovnosti tega teksta in ne razumem ali pa razumem, da se lahko danes izglasuje tudi to, da je zunaj trda noč, je pa še vedno dan. Torej to je svojevrstna sramota za ta Državni zbor. Ne samo, da ne bom glasoval za, zapustil bom dvorano. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Svoj glas bo obrazložil gospod Verzolak.</p>
               </sp>
               <sp>
                  <speaker>IVAN VERZOLAK:</speaker>
                  <p>Hvala za besedo. Spoštovani zbor, spoštovani predsednik! Vsi ti predlogi, ki so bili tukaj izneseni, ali večinski ali proporcionalni ali vse te spremembe, v bistvu je zame vse skupaj nategovanje volivcev in še bolj zmešati volivce. Tako dejansko res ne bodo vedeli, kaj je prav in kaj ni prav. Tu so bile izrečene velike besede v imenu boljšega sistema, boljše demokratičnosti, večje pravičnosti, vse skupaj je pa to, kar sem povedal, vsaka stranka dejansko si prilagaja v imenu demokracije in pravičnosti, se pa v bistvu okorišča, da bo imela najboljši volilni rezultat. Zato se bom pri teh zadevah vzdržal. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Svoj glas bo obrazložil gospod Janez Podobnik.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani gospod predsednik, poslanke in poslanci! Podprl bom predlog tega odloka tudi zato, ker sem ga podpisal. Nisem ga podpisal iz kakršnekoli poniglavosti, ampak zato, ker menim, da ima svojo vsebino. Bom nekoliko strankarski najprej. Slovenska ljudska stranka je že v preteklosti bila pri proporcionalnem volilnem sistemu proti vpeljavi nacionalnih list, ker je menila, da je to tisti instrument, ki je osnutek nekoliko razvrednotil. Prvo in osnovno vprašanje pri tej pobudi in današnjem odloku je, da slovenske državljane oziroma volivce vprašamo, če so za to, da se pač ta instrument ukine. To je prvi razlog, da bom ta odlok podprl. Drugi pa je ta. Prepričan sem, da je dolžnost Državnega zbora, da skrbi, da so politične razmere v državi stabilne in mirne, in nekaj mesecev pred volitvami radikalno spreminjati volilne sisteme, je neodgovorno dejanje. Odgovorno je, da se pogleda in prouči, kateri popravki so možni tistega volilnega sistema, po katerem bodo pač volitve potekale. Mislim, da je v zadnjih 14 dneh v teh napornih usklajevanjih med različnimi poslanskimi skupinami in parlamentarnimi strankami prišlo do izraza in se vidi, katere stvari so tiste, ki jih lahko v teh nekaj mesecih še popravimo, da bomo pred slovenske volivce prišli z nekim sistemom, ki ga kolikor toliko poznajo. Prepričan pa sem, da imamo po ustavi tudi instrument referenduma, in da  v naslednjem mandatu slovenskim volivcem ponudimo možnost, da se na referendumu izrazijo in povedo, kakšen volilni sistem hočejo imeti. Zato bom ta predlog tudi podprl. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo obrazložiti svoj glas? Gospod Žarko Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Glede na situacijo, v kateri smo se znašli, ko smo v bistvu na znan način z minimalno razliko zavrnili pomisleke nekaterih, ki so dokaj tehtni, da je potrebno vprašanja bolj jasno postaviti, se bom pač težko odločil, da bi zdaj glasoval o tem odloku; to pa ne pomeni, da sem proti temu referendumu, niti ne pomeni, da ne podpiram bistvene spremembe, ki je tukaj predlagana. Problem je predvsem v tem, da je vprašanje tako splošno zastavljeno, da je v primeru uspeha tega referenduma Državni zbor pred čisto enako dilemo, kot je sedaj, in da bo potrebno spet iskati dvotretjinsko soglasje za celo vrsto vprašanj, ki jih sedaj nismo uspeli urediti in ki bi jih lahko referendum razrešil. Ostaja tudi nekaj čisto pravnih vprašanj, kaj se bo zgodilo oziroma kaj bo tisto vprašanje, ki ga bo referendum uredil, glede na to, da so zelo splošno opredeljeni cilji, in kaj bo tisto vprašanje, za katerega eno leto po referendumu ne bo možno razpisati novega referenduma. Mislim, da bodo zdaj prišli na vrsto tisti predvsem, ki pravno razmišljajo, in bodo morali te zadeve razjasniti, preden bo do tega referenduma prišlo. Zato osebno v tem primeru pač ne morem odločati, kajti ne gre zgolj za odločanje o odloku, ki razpiše referendum, ki določi datum razpisa in podobno, gre žal pač tudi za to pristojnost in odgovornost Državnega zbora, da pred volivce postavi jasno vprašanje. Krivda ne bo na 30. oziroma 30. podpisnikih zahteve, krivda v primeru nejasnosti referendumskega vprašanja bo padla na Državni zbor, saj ima instrument, da lahko zahteva jasno opredeljeno vprašanje. Zato imam pač te pomisleke in se ne morem pozitivno opredeliti do tako imenovanega odloka.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala. Želi še kdo obrazložiti svoj glas? Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Glasoval bom proti odloku in sem še vedno prepričan, da je ta odlok nelegitimen in nelegalen. Upam, da se bo to kmalu izkazalo z ustreznim postopkom in da bo pravno ta zadeva razčiščena v tem smislu. Mislim, ob tem mi je pač zanimivo oziroma vidim, kako se stvari in politika dogajajo, ko gospod Janša nastopa kot izzivalec in ker bi v bistvu njegovo rokavico sprejel, ker sem proti večinskemu sistemu, vidim pa, kako večina reagira in da ne prenesem tega, da je on izzivalec. Sedaj se želite vi pred volivci pokazati kot večina, kot izzivalci. Glejte, bitka bo, v 30 dneh bo referendum, ampak ne verjamem, da boste pred volivci lahko zamaskirali to vašo igro, da ste izzivalci, ker izzivalec je on. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi še kdo obrazložiti svoj glas? (Ne.)</p>
                  <p>Torej, sprašujem, kdo je za sprejem tega odloka? (39 poslancev.) Je kdo proti? (14 poslancev.)</p>
                  <p>Ugotavljam, da je odlok sprejet.</p>
                  <p>Prosim? (Glasovi iz ozadja.) Gospod ima proceduralen predlog.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Oprostite, glasoval sem po pomoti za. Veste, kaj sem govoril? Zdaj sem prepričan. (Smeh v dvorani.) Ni se mi treba smejati. Prosim, da mi naredite uslugo, da se ponovi glasovanje, zaradi tega, ker če sem se toliko boril proti, potem želim... Če sem bil poglobljen v razpravo, veste, da sem se lahko zmotil. Tako se marsikomu zgodi.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Na glasovanje dajem predlog, da se   ponovi glasovanje o sprejemu odloka. Ugotovimo sklepčnost! (62 prisotnih.)</p>
                  <p>Kdo je za ponovitev glasovanja? (55 poslancev.) Je kdo proti? (3 poslanci.)</p>
                  <p>Ugotavljam, da predlog je sprejet.</p>
                  <p>Ponovno ugotavljam sklepčnost za glasovanje o odloku! (67 prisotnih.)</p>
                  <p>Kdo je za sprejem odloka? (43 poslancev.) Je kdo proti? (18 poslancev.)</p>
                  <p>Ugotavljam, da je odlok sprejet.</p>
                  <p>Glede na prej povedano, menim, da ni mogoče glasovati o naslednjem predlogu Demokratske stranke in s tem je ta točka dnevnega reda zaključena.</p>
                  <p>Prehajamo na <title>2. TOČKO DNEVNEGA REDA - OBRAVNAVO POBUDE ZA RAZPIS POSVETOVALNEGA REFERENDUMA V ZVEZI Z MOŽNOSTJO ODPOKLICA POSLANCA</title>.</p>
                  <p>Pobudo za razpis posvetovalnega referenduma v zvezi z možnostjo odpoklica poslanca je Državnemu zboru predložil Državni svet. Sprašujem predsednika Državnega sveta, če želi besedo? Izvolite. Besedo ima doktor Kristan.</p>
               </sp>
               <sp>
                  <speaker>DR. IVAN KRISTAN:</speaker>
                  <p>Hvala lepa, gospod predsednik, za besedo. Spoštovane poslanke in poslanci! Primarni interes Državnega sveta ni bil, da je danes na seji Državnega zbora pobuda za posvetovalni referendum, ampak da bi bila na dnevnem redu zahteva Državnega sveta za zakonodajni referendum. To je bil naš namen. Žal mi nismo bili povabljeni k 1. točki, verjetno pa bi lažje razčistili določena vprašanja, če bi bili v obravnavi obe zahtevi. Kako je prišlo do pobude za posvetovalni referendum? Mi smo v toku priprav za našo zahtevo za predhodni zakonodajni referendum, ki smo ga začeli pripravljati 5. februarja po sklepu naše Komisije za politični sistem, tudi evidentirali vprašanje odpoklica in prvotno je bil predlog, da bi vključili v naš osnutek predhodnega zakonodajnega referenduma tudi predlog za odpoklic, da bi se tudi to vključilo kot materija, o kateri bi se odločalo o predhodnem zakonodajnem referendumu. Potem smo ugotovili, da so glede odpoklica zelo različna pravna tolmačenja in različna stališča, tja do razlage, da po 82. členu odpoklic ne bi bil možen. Zaradi tega smo to izločili iz naše zahteve za predhodni zakonodajni referendum, iz referendumskega vprašanja in smo se odločili, da predlagamo Državnemu zboru, da sam po lastni pobudi sproži posvetovalni referendum o tem vprašanju. Skratka mi nismo tu šli v nobeno varianto, da bi kakorkoli računali, da bo to tudi na koncu sprejeto. Smo pa menili, da če je že interes med volivci za odpoklic, da bi bilo smiselno, da bi Državni zbor ta interes in stopnjo tega interesa ugotovil s posvetovalnim referendumom, za katerega smo pa predlagali, da bi se lahko oziroma, da bi bilo smiselno, da bi se izvedel hkrati z zakonodajnim referendumom. Skratka, ne bi bilo smisla imeti posebej posvetovalni referendum. Mi smo pa rekli, da je potrebno razčistiti vsa pravna ali ustavno-pravna vprašanja v zvezi s tem, zlasti to dilemo, ali je možno sploh odpoklic izvesti glede na 82. člen. Šele potem bi bilo možno potem tudi realizirati ta rezultat posvetovalnega referenduma. Zaradi tega se nam zdi, da pravzaprav argument proti posvetovalnemu referendumu, ki je bil tu obrazložen v gradivu, češ da je referendumsko vprašanje protiustavno, se nam zdi, da ta argument ne drži, ker to referendumsko vprašanje, ki bi se glasilo: Ali ste za to, da se z zakonom uredi odpoklic poslanca, v ničemer ne zasleduje cilja, da bi se kršila ustava ali pa niti ne spodbuja kršitev ustave. Mi smo posebej rekli, če bi prišlo do tega rezultata, da bi bilo potrebno prej, preden se kakorkoli realizira rezultat, da bi bilo treba poprej razčistiti ustavno vprašanje in tudi eventualno ugotoviti, ali je potrebno spremeniti ustavo. Skratka, mi nismo bili za to, da bi se s tem vprašanjem kršila ustava, zaradi tega torej ne sprejemamo tega očitka, češ da je referendumsko vprašanje protiustavno. Naš interes pa je, da bi se takšen posvetovalni referendum izvedel, ker menimo, da je to v interesu volivcev in da volivci bi želeli pravzaprav, da se izvede neka vrsta odgovornosti poslancev do volivcev. Menim, da v teoriji tudi problem odpoklica ni nesporen, zlasti pa ni neizogibno povezovanje instituta imperativnega mandata z odpoklicem. Konec koncev, v teoriji je danes zelo jasno, da se namesto prejšnjega instituta imperativnega mandata v srednjem veku pojavlja nov institut imperativnega mandata, to je strankarsko vezan imperativni mandat. Tako da situacija tudi v teoriji ni v celoti izčiščena, tako da bi bilo interesantno videti, kaj je s stališča volivcev treba pričakovati, da bi volivci menili, da vendarle morajo priti na nek način do tega, da bi se volja volivcev nekako bolj odražala pri delovanju poslancev, in da bi poslanci morali ne samo ob volitvah, ampak tudi med mandatom bolj upoštevati voljo volivcev. To je bil torej naš namen, da bi se ta posvetovalni referendum izvedel, da pa bi se pred realizacijo razčistila vsa potrebna strokovna in ustavna vprašanja. Hvala lepa za vašo pozornost.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Pobudo je obravnaval Odbor za notranjo politiko in pravosodje in je Državnemu zboru tudi pisno poročal. Sprašujem predsednika, če želi besedo? Besedo dajem gospodu Puklu.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala lepa, gospod predsednik. Odbor je obravnaval pobudo za razpis posvetovalnega referenduma v zvezi z možnostjo odpoklica poslanca, in v skladu z mnenjem sekretariata sprejel soglasni sklep, da ni podprl tega predloga, in predlaga temu Državnemu zboru, da ga ne sprejme. Namreč, slišali smo predsednika Državnega sveta, ki je povedal, da je Državni svet pravzaprav nameraval vložiti zakonodajni referendum, in so nam bili znani tudi elementi tega zakonodajnega referenduma, ki so vsebovali nekako nemški model, to se pravi polovico neposredno izvoljenih, polovico po strankarskih listah, kar bi verjetno bil sprejemljiv kompromis. Nekateri smo bili razočarani, ker Državni svet ni vložil takega zakonodajnega referenduma. Ko se je odločil za razpis posvetovalnega referenduma v zvezi z možnostjo odpoklica poslanca, je pa Državni svet dejansko, in ne moremo preko tega, sicer pobudo pravilno naslovil na parlament, je pa po poslovniku in po zakonu o referendumu in ljudski iniciativi poslanec oziroma parlament tisti, ki samostojno in suvereno odloča o tem, ali tako pobudo sprejme, je pa tudi dejansko formulacija v nasprotju z 82. členom ustave, ko predlaga Državni svet, da se naj z zakonom uredi oziroma vprašanje z zakonom uredi odpoklic poslanca. Odpoklic poslanca se ne more urediti z zakonom, ker je pač ustavna kategorija neodpoklic poslanca in bi se najprej morala spremeniti ustava. Sicer pa o tem že teče poizvedovalni referendum, in ne glede na to, kaj kateri od nas misli o tej instituciji odpoklica poslanca, ki je dejansko tudi lahko relikt, ali pa ni ali pa znanilec nove dobe, dejansko to, kar je Državni svet predlagal za naš parlament, iz teh razlogov ni sprejemljivo. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Želi besedo predstavnik sekretariata? (Ne želi.) Želi besedo predstavnik Vlade? (Ne želi.) Želijo besedo predstavniki poslanskih skupin? (Ne želijo.) Želi kdo razpravljati o tem? Dr. France Bučar.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Hvala za besedo. Spoštovani zbor! Mislim, da je ob tej pobudi vendarle treba nekaj povedati. Da predsednik Državnega sveta predlaga Državnemu zboru tako pobudo ni slučajno, kajti predsednik tega Državnega sveta se je formiral kot prominenten jurist v okviru prejšnjega sistema, realsocialistične zakonodaje. Ne moremo pozabiti njegovo vlogo, ki jo je imel še v Cankarjevem domu takrat, ko je šlo za vprašanje sprejema zveznih amandmajev, katerih cilj je bil ohraniti prejšnji sistem, prejšnjo Jugoslavijo, da je tudi gospod Kristan igral pomembno vlogo med tistimi, ki so branili tisti sistem. Ampak v bistvu je vse postranskega pomena. Hočem zdaj samo povedati svoje začudenje, to je človek, ki je zdaj prešel vendarle na vodstveni položaj Državnega sveta, se pravi institucije, ki jo je uveljavila nova ustava in bi človek pričakoval, da bo branil novo ustavo. Ne! Kajti vprašanje odpoklica poslanca ne gre samo za vprašanje njegovega neposrednega odnosa z volivcem posameznega okraja. Tukaj gre dejansko za konstrukcijo celotnega našega ustavnega sistema. Če je tako, pomeni, da je gospod Kristan direktno usmerjen proti našemu ustavnemu sistemu. Poleg tega je pa treba povedati, kar tudi dokazuje njegovo vodenje Državnega sveta, ki ga je s svojim vodenjem spremenil v popolno antitezo sedanji ustavni ureditvi. Že samo pobuda, da Državni svet nastopa kot pobudnik za razpis referenduma o tej zadevi in tukaj pobuda za odpoklic poslanca dokazuje, da je njegovo pojmovanje vloge Državnega sveta v popolnem nasprotju s sedanjo ustavno ureditvijo, kar je konec koncev, kaj ima opraviti v bistvu njegova sicer formalna pravica, da daje pobude in cele vrste stvari, ki so v ustavi napisane med pravicami Državnega sveta, vendarle vsako institucijo, do katere imaš pravico moraš tudi uporabljati za namen, ki jo taka institucija kot sredstvo posamezniku daje. Mislim, da je popolnoma nemogoče, da o takih pomembnih stvareh preprosto... Menim, da je tako rekoč izziv, tako rekoč klofuta Državnemu zboru, da nastopajo, da si nekdo upa nastopati s takim predlogom. Torej, če bi moral pobudo dati, bi prvi bil za to, da ta Državni zbor sprejme pobudo, da se odpravi Državni svet. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Prosil bi, da tukaj tako kot pri prejšnji razpravi, razpravljamo o formalni pobudi Državnega sveta in da vse drugo, kar gre zraven, pustimo vnemar. K besedi se je javil gospod Ribičič. Repliko ima predsednik Državnega sveta.</p>
               </sp>
               <sp>
                  <speaker>DR. IVAN KRISTAN:</speaker>
                  <p>Spoštovani gospod predsednik! Vidim, da sem bil predmet izredno velike žalitve s strani profesorja Bučarja, žal predsedujoči ni prekinil teh žalitev, ki niso imele nobene zveze in nimajo nobene zveze s točko dnevnega reda. To, da si gospod Bučar privošči, da nekoga kleveta tu pred Državnim zborom, in to na ta način, ki nima nobene podlage. Kdo je bil kdaj šolan za pravnika, si lahko gospod Bučar tudi nase pripiše. Kakšno vlogo je kdo imel pri zveznih amandmajih? Naj si gospod Bučar prebere! Naj si prebere, kaj je kdo opravljal! Moram reči, kar se mene tiče, imam čisto vest, imam tudi nekaj objavljenih mojih nastopov v zvezi z amandmaji, ki so se pokazali, da sem eden redkih branil položaj Republike Slovenije proti spreminjanju zvezne ustave. Izvolite si, gospod Bučar, to prebrati, če vam čas dopušča, ampak v to se ne spuščam. Zdi se mi, da današnja točka nima nobene zveze s takšnim poizkusom blatenja predsednika Državnega sveta. Bil sem izvoljen po vseh pravilih za predsednika, za člana Državnega sveta in za predsednika. Mogoče, ampak to niti ni važno, z nekoliko večjo večino na neposrednih volitvah, po večinskem sistemu, kot profesor Bučar. Tako da mi ne more gospod Bučar odrekati legitimnosti, da zastopam interese Državnega sveta. Po ustavi in po poslovniku imamo te pravice in danes sem bil povabljen k tej točki dnevnega reda, da predstavim našo pobudo in sem jo predstavil, takšna kot je in sem še posebej poudaril, da nam ni šlo, da bi karkoli si tu domišljali in lahko zahtevali, ampak smo poizkusili dati argumente Državnemu zboru, da po lastni iniciativi to razpiše ali pa ne. Mi smo ugotovili, da je to avtonomna odločitev Državnega zbora. Skratka se mi zdi, da je bil to izredno deplasiran nastop profesorja Bučarja. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Prosil bi naslednje razpravljavce, da se osredotočijo na pobudo za razpis posvetovalnega referenduma v zvezi z možnostjo odpoklica. Prosim? To sem že po drugem nastopu tudi pozval, gospod Potrč, ampak vsekakor ni moje, da bi zahteval od koga naprej, da pove, kaj bo govoril. Gospod Ribičič ima besedo.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani! Preden se opredelim, pa že naprej povem, da se bom opredelil, tako kot sem se na odboru, torej negativno do predloga Državnega sveta, bi vendarle rad rekel, da se moram razmejiti do tega, kar je doktor Bučar tukaj rekel. Ne samo zaradi tega, ker osebne diskvalifikacije niso potrebne, ko gre za vsebino, ampak tudi zaradi tega, ker je tukaj doktor Kristan gost, ki je dobil vabilo, predstavlja samostojen državni organ in zastopa sklep, ki ga je sprejel ta Državni svet, ne pa doktor Kristan osebno. Lahko pa tudi o tem pričam, da je zelo ostro napadal tudi moja stališča v času, ko so se sprejemali zvezni amandmaji in da je zgodovinska neresnica tisto, kar mu je bilo očitano v zvezi z amandmaji k ustavi SFRJ iz leta 1988.</p>
                  <p>O sami vsebini pa tole. Strinjati se moram s tistim delom razprav v Državnem svetu in tega uvoda, ki ga je imel danes tukaj doktor Kristan, ki opozarja na to, da zelo radi govorimo o samostojnosti poslancev nasproti volivcem in jemljemo to kot podlago za nasprotovanje možnosti odpoklica, medtem ko smo veliko  manj občutljivi, ko gre za druge vplive na poslance, pri čemer so posebej občutljivi strankarski vplivi, pa tudi drugi nesistemski vplivi na delo poslancev in na njihovo odločanje. Ustavna določba o tem, da so poslanci samostojni in da niso vezani na nikogaršnja navodila, ne morejo in ne smejo veljati samo in predvsem za volivce in za državljane, ampak za vse, ki poizkušajo vplivati na naše delo. Res pa je, da je pomanjkljivost te pobude, ki jo je dal Državni svet, ne v tem, da na načelni ravni postavi vprašanje odpoklica. Vi veste, da ogromno število prebivalcev Slovenije meni, da bi odpoklic bil nujen. Tudi zaradi tega, ker so nezadovoljni z delom nas poslancev. Seveda pa je drugo sistemsko vprašanje, na kakšen način je to možno vgraditi v sistem. Poznamo predstavniške sisteme, ki poznajo to na nižjih ravneh, ne za poslanske zbornice, ampak recimo za predstavniške organe držav. Skratka, to se da na nek način ali pa do neke mere urediti tudi v okviru predstavniškega parlamentarnega ali predsedniškega sistema. Tisto, kar je slabost pobude Državnega sveta, je v tem, da pravi, da naj bi se to uredilo z zakonom. Po veljavni ureditvi poslanci niso vezani na smernice in s tega vidika tudi ni podlage za odpoklic. Prepričan sem torej, da bi uvedba odpoklica z zakonom pomenila neposredno kršitev ustave. Torej ne glede na to, da sem odprt za načelno razpravo o tem, ali, na kakšen način, v kakšni obliki uvesti odpoklic v specifičnih razmerah predstavniškega in parlamentarnega sistema, menim, da pobude ne gre podpreti zaradi tega, ker iz nje izpade, kot da bi lahko z zakonom v okviru veljavne ustave sprejeli to idejo. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Repliko ima gospod Jožef Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospe in gospodje! Danes že dostikrat slišanih različnih pobud, med drugim tudi ta pobuda in še ena teče za odpoklic poslanca, pobuda za eventualni referendum pozneje za odpoklic poslanca, bi rad nekaj rekel. Gospod Ribičič, njemu odgovarjam, je citiral ustavno določilo o samostojnosti poslanca, in je tudi sam povedal, da je vprašanje samostojnosti poslanca po ustavi nasproti volivcem in samostojnosti poslanca nasproti strankam. Mi smo danes celo dopoldne poslušali razno razne variante okrog tega predloga, ki je bil in o katerem ste glasovali in ste ga izglasovali. Ampak samostojnost poslanca v skupini in v stranki je absolutno nemogoča, dokler se stranke na tak način obnašajo, partitokratsko, kot je bilo to že opozorjeno. Tukaj nas je predsednik češke republike Havel opozoril, kaj nas lahko čaka za tem istim odrom. Bojte se strankokracije. Da pa je strankokracija tukaj prisotna v tem Državnem zboru, gospe in gospodje, to je resnica.</p>
                  <p>Liberalna demokracija Slovenije dobi za svoje poslance ob obsežnejših zakonih napisano točno, kako naj glasujejo. Imam en "komad" spravljen, tako da ne lažem. Točno "za", "proti", lahko se vzdržiš, lahko glasuješ po svoje. Če je to samostojnost poslanca, gospe in gospodje, in gospod Ribičič, pri tem vam dam prav, če je to samostojnost poslanca in njegov razmislek in da je to njegovo poslanstvo proti narodu, potem ne vem, kaj še je. Samostojnost poslanca se garantira samo s sistemom volitev in z ničemer drugim. Samostojnost poslanca je lahko v večinskem sistemu, je polna odgovornost volivca in polna odgovornost poslanca, ki svoje volivce zagovarja in ničesar drugega po mojem mišljenju. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se je javil gospod Lavrinc. Tudi pri tej razpravi bi se bilo smiselno osredotočiti na pobudo za razpis referenduma.</p>
               </sp>
               <sp>
                  <speaker>MAKSIMILJAN LAVRINC:</speaker>
                  <p>Najprej, če mi gospod predsednik dovoli, bi odgovoril kolegi Kopšetu. Namreč pri tej množici dela, kolikor ga tukaj imamo, smo se v poslanski skupini dogovorili, da si ga tudi nekoliko porazdelimo. Navsezadnje nismo vsi taki "zweisteini in dreisteini", da bi o vseh stvareh vedeli povedati toliko kot nekateri drugi.</p>
                  <p>Zato bom rekel, da je možno, da se je našel tudi kakšen tak papir. To je prvo. Drugo pa, ker zamerim temu postopku oziroma sploh da je do tega prišlo, zamerim predvsem to, da je na nek način posledica nekega evforičnega predvolilnega stanja že, ki traja, še preden se je karkoli uradno in resno začelo. Zakaj tako menim? Če je politika, torej če je neko telo, ali Državni svet ali politiki v nekih strankah, če so ocenili, da so nekatere stvari za preizkusiti, torej za prerazpravljati, bi prvo razumel, da se k temu pristopi, tako da se na nekem strokovnem nivoju stvari prerazpravljajo, ne pa da se udari tudi s pobudo za posvetovalni referendum. Zakaj tako mislim? Včeraj sem obiskal naše kamniške aktiviste Socialdemokratske stranke, ki so pobirali podpise. Ker poznam vmes recimo možakarja, ki rad hodi po hribih, poštenjak po dosedanjih ravnanjih, vendar mi ni vedel povedati niti ene same bistvene lastnosti večinskega sistema, niti ene same bistvene lastnosti proporcionalnega sistema! Ni vedel, kaj pomeni dvokrožni, torej kaj pomenita dva kroga! Skratka, ni vedel osnovnih zadev. Odpoklic poslanca - sem ga povprašal - to se sliši krasno, neka baraba, ki se tam pase, ta trenutek je to iz kamniškega konca Maks Lavrinc, baše se tukaj po izjavah TV novinarke z milijon dvesto bruto plače, treba ga je zamenjati. Torej, nikoli ni pomislil, niti za trenutek ne na to, da bi me morali zamenjati pravzaprav tisti volivci, ki so me volili; to pa pomeni, da bi morali na volilne listke napisati, ne vem, Jože Prešeren iz Kettejeve 2, volil Lavrinca - kajti on me ima pravico odpoklicati. Če to ni zapisano tako, spoštovane kolegice in kolegi, potem bo prišlo do tega, da bo Janez Janša ugotovil, da imava še neke stare račune, ker sem enkrat ali dvakrat narobe glasoval, tudi kakšno stvar imam spravljeno še doma, in bo rekel, to barabo je treba zamenjati, ni iz naše stranke, obnaša se grdo, zbere, če ni dovolj njegovih, še kakšno stranko zraven, čeprav po tihem, in kaj imamo? Monokulturo politično imamo lahko v tem prostoru! To pa smo že imeli. Mislim, da na tak način se teh stvari ne smemo lotevati. Zato sem sam proti temu in sem proti tudi temu, da se zlorabljajo vse te razprave za absurdne, nenaravne demagogije, ki ljudi begajo do te mere, da se jim bomo priskutili zares vsi skupaj, tudi po imenih in priimkih! Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K repliki se je javil najprej Tone Peršak. K razpravi? Torej bo treba počakati. Potem ima repliko gospod Tone Partljič.</p>
               </sp>
               <sp>
                  <speaker>TONE PARTLJIČ:</speaker>
                  <p>Jaz sem se, čeprav me dostikrat tu kdo etiketira, ne sicer čisto direktno kot predstavnika kakšnih prejšnjih sistemov, v katerih sem res tudi deloval na tak ali drugačen način, nisem pa ravno bil v neki špici tistih političnih odločitev, razen slučajno kot predsednik pisateljev sem zlezel v SZDL, v predsedstvo. Nisem bil zelo zagrizen, ampak sem z velikim veseljem sprejemal nastajanje slovenskih strank, zlasti se spomnim kmečke zveze, če se je tako imenovala. Mislim, da so imeli jubilej, bi se je tudi tako z enim priznanjem spomnil, tega začetka. Zato me zdaj te besede, ki jih tukaj Jože govori proti strankam, spominjajo na ene druge čase. Ne bom rekel, da mi je ta strankarski sistem, pa stranke, ki jih imamo, vključno z LDS, zelo veselijo. Ta nivo, ki je, ampak tudi to se moramo učiti. Pred volitvami, se spomnim, je v Mariboru nastal en kup čudnih in čudaških strank, da mi je bilo tudi za demokracijo malo hudo, ampak na srečo jih je nekako tudi čas odpravil. In tudi, če je nekdo skozi stranko prišel v parlament, pa malo menjal stranke, zdaj pa tu govori za nek delegatski sistem, da te naj neki ljudje posebej izvolijo, ki te potem lahko tudi odpokličejo, se mi zdi, da se na nek čuden način vračamo nekam nazaj, namesto, da bi kvalitetno izpopolnili stvari, za katere se mi zdi, da smo se v skladu z nečim, kar je Evropa prinesla, odločili. Saj tudi citirate, slišim sicer, da je Churchill že citiral stare Grke, ko je govoril, da pač ni boljše demokracije, ampak je na žalost ta. Zato mislim, da nas ne bi v tej smeri nikamor ne bo prineslo, tudi kritiziranje strank ne. Kot rečeno, mislim, da bi si morali prizadevati, da bi imeli kvalitetnejše, pa eno višjo kulturo.</p>
                  <p>Drugo, predvsem bi samo želel podpreti izvajanje svojega strankarskega kolega Maksa Lavrinca. V tej zahtevi po odpoklicu čutim preprosto to oziroma podpiram, ne sicer doktorja Bučarja, do tega bi se vzdržal, v zvezi z razpravo o predsedniku Državnega sveta, ampak njegovo razpravo, kaj pravzaprav pomeni ta pobuda, da na nek način pomeni presojo, da nekdo ni več moralno politično primeren, da bi opravljal to funkcijo in ga je treba zamenjati in te čase smo že imeli. Zato predlagam, da gremo naprej in da ne lezemo v neko recidivo preteklosti. Čeprav sem presunjen, kolikokrat slišim prav različne pobude za recidivo socialističnih razmerij prav od ljudi, ki bi jim to na nek način najmanj pripisal, pri čemer pa ne mislim samo Jožeta. Hvala.                  </p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Repliko ima gospod Tone Anderlič.</p>
               </sp>
               <sp>
                  <speaker>TONE ANDERLIČ:</speaker>
                  <p>Gospodu Kopšetu je pač treba osvežiti spomin in če govori o tem, kako je treba poslance odpoklicati, me zanima, kako to, da ni odstopil takrat, ko je zbrisal iz ene stranke in volivci so mu za določen program, za določeno smer dali usmeritev. Prepričan sem pa tudi, da mu nihče od poslancev LDS ni dal papirjev, ki so interne narave in tudi s tega vidika se sprašujem, kakšna persona je in kakšne navade vnaša v ta Državni zbor. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala. Repliko ima gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospe in gospodje! Replike dokazujejo, da sem pravemu mačku na rep stopil v tem Državnem zboru. Vsi poslanci LDS-a, ki so bili za govornico, so bili poslanci Liberalne demokracije Slovenije. Nobene garancije ni in nalašč so me preslišali, trdim da nalašč, ker vsi ti, ki so mi odgovarjali, so me dobro poslušali, mogoče je izjema gospod Maks Lavrinc, za ostale pa sem prepričan, da so razumeli, kar sem rekel, in so želeli popraviti vtis tistih svojih listkov in ničesar drugega. Stranka kot taka je grajena na nekem svetovnem nazoru in ljudje pristopijo k tej stranki na tem svetovnem nazoru. Ampak ko stranka pride v parlament, ta svetovni nazor običajno ali pa vsaj v tem primeru, ki sem ga navedel, izkoristijo samo nekateri, trije, štirje člani v vrhovih stranke in diktirajo ljudem v parlamentu; in iz poslancev se prelevijo ljudje v gole, sive tipke, ki za 3 do 4.000 mark v našem primeru tipkajo po volji vodje poslanske skupine, izgubijo stik s stvarnostjo, izgubijo stik z idejo, zaradi katere so kandidirali in katero so propagirali, in izgubijo vsak stik! Kakšna je razlika tistih, ki so meni očitali recidiv? Za mene ne bi bil to recidiv, za mene bi to bilo nekaj novega, če bi mislil na tak način; za tiste, ki so mi to očitali, pa bi to bil in je recidiv, in tudi njihovo poslanstvo v tem Državnem zboru je recidiv nekega starega sistema.</p>
                  <p>Drugo - gospodu Maksu Lavrincu pa nekaj posebej. Poslanska funkcija, gospod Maks Lavrinc, ni potrebno, da je nekdo "zweistein" pa "dreistein", pa trikratni doktor, če hočete, v prevedenem jeziku, trikratni Einstein, da razume; njegovo je odločanje v tem Državnem zboru po predloženih opcijah. Drži! In tisti, ki si dovoli, da mu diktirajo za vsako glasovanje, ničesar ne misli. Tisti, ki pa poskuša misliti, je vsaj v nekem razmerju drugačen od tega, gospod Lavrinc. Vi niste niti "zweistein" niti "polstein" niste, gospod Lavrinc, dokler vi ubogate svojega vodjo poslanske skupine. Poslanec odloča o stvareh, zato je tukaj poslanec! Da pa se bodo ljudje združevali v stranke in kakšne drugačne opcije na osnovi nekega svetovnega nazora, verjamem. Liberalci imajo svoj svetovni nazor. Upam, da razumete, kaj je to liberalna demokracija, kaj je to liberalizem, da se boste tega držali, da to ni kos papirja, na katerem imate povelje, po katerem glasujete! Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K repliki se je javil gospod Topler.</p>
               </sp>
               <sp>
                  <speaker>VLADIMIR TOPLER:</speaker>
                  <p>Hvala lepa za besedo. Mislim, da se je gospod Kopše zmotil in ni stopil na rep, ampak je mački stopil na glavo, ki je dobro zacvilila. Rad bi povedal najprej tisto, kar je povedal gospod Havel; gospod Kopše ga je zelo narobe razumel. Gospod Havel je s tega mesta tukaj dejal, da morajo biti stranke v službi države in ne obratno, da država ni v službi strank! Tisto, kar pa zagovarja gospod Jožef Kopše, je pa to, da bo moral reči "tovariš", ker on pa želi, da imamo eno stranko in delegatski sistem, in poslanci, ki bodo morali delovati samo za lokalne interese, graditi šole, avtoceste, vsi bomo delili denar - zbiral, gradil državo pa ne bo nihče! Zelo sem proti takemu sistemu, ampak je pa nekaj zelo zanimivo. Vsi smo govorili, da sta dve pobudi, ena od Socialdemokratov in druga tu. Razumem jih, da si želijo sistem, kot je bil, kajti akterji, ki danes delajo to, so to delali tudi v bivšem sistemu; popolnoma enaki so!</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala. Repliko ima gospod Lavrinc.</p>
               </sp>
               <sp>
                  <speaker>MAKSIMILJAN LAVRINC:</speaker>
                  <p>Hvala lepa. Da vsak vsakega ne razume, je pač lahko tudi njegov problem. Povedal sem natančno tisto, kar se pri nas dogodi. To pa je, da smo si izborili oziroma znašli neko tehnologijo, kako se nekaterih stvari lotevamo. Sicer pa, gospod Kopše, glasovanja poslancev poslanske skupine Liberalne demokracije najbolj avtohtono, da tako rečem, ali pa dokazno ali pa povedno, kar hočete, kažejo na to, da smo si mnogokrat zelo zelo različni in najbolj smo bili recimo raztrojeni ali razčetverjeni, če vas spomnim, pri predlogu o uvedbi verouka v šole in podobnih razpravah, zato prosim, nikar tako opolzkih besed tukaj na naš račun zaradi tega, ker si tega zares ne zaslužimo.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>K repliki se je javil gospod Rudi Moge.</p>
               </sp>
               <sp>
                  <speaker>RUDI MOGE:</speaker>
                  <p>Predsedujoči, hvala lepa za besedo. Soditi stranko pa svoje poslanske kolege s svojega mesta je, če nimaš zelo trdnih dokazov, zelo žalostno. Mi vsi, poslanke in poslanci, v tem Državnem zboru pa vemo, da tisti, ki je sodil tukaj Liberalno demokracijo, je volivkam in volivcem obljubil, da se bo zavzemal za določene reči, ki jih je imela Slovenska nacionalna stranka. Človek, ki je šel potem iz stranke, je vsaj zame osebno in tudi za ljudi, dvoličnež. Ne verjamem mu več tega, kar za tem odrom govori. Sicer je pa reč v tem. Splošno znano je, da soliti pamet tistim, ki je nimajo, je Sizifovo delo. Ponavadi ljudje tukaj na take stvari ne reagirajo in bi, predsedujoči, prosil, če bi lahko prešli zopet k tem delu tukaj, ki ga imamo, ne pa v medsebojno obtoževanje in zmerjanje.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala za ta nasvet. To si prizadevam, ampak se bojim, da je to Sizifovo delo. K repliki se je javil gospod Ivo Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Moja replika gre na gospoda Toplerja. Kako si vi upate tu dajati nauke? Vi, ki ste iz opozicije odnesli mesto podpredsednika Državnega zbora v pozicijo! Vi boste delil nam nauke! Že trikrat sem rekel, ampak zdaj bom pa še enkrat rekel, pred koncem tega mandata boste šli s tega mesta. Hvala. ...(Smeh v klopeh.)...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>K repliki se je javil gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospodje iz Liberalne demokracije, moram reči, kakorkoli, če bo nekdo celovito to objavil, si bodo lahko ljudje objavili svoj vtis. Gospod Moge, kolega Moge, mislim, da tisto, kar sem izpolnjeval in kar je razvidno iz magnetograma tega Državnega zbora, hvala bogu je vse zapisano, kaj kdo reče v tem Državnem zboru, in lahko volivci kadarkoli vidijo in da bodo tudi videli - to vam obljubim osebno, po volitvah - kaj sem delal v Državnem zboru. Upam - za vas vem, da boste imeli kaj pokazati, marsikdo iz tega Državnega zbora pa ne bo imel kaj pokazati - tudi po svojem programu, ki sem ga imel od takrat, ko sem nastopil kot član Slovenske nacionalne stranke in pozneje. To je ena stvar.</p>
                  <p>Druga stvar, je pa interesantno, da mi očitajo poslanci, nihče drug, Liberalne demokracije prestop. Ja, gospodje, od kod ste nastali tako velika stranka?! Iz Demokratov, iz Zelenih! Poglejte se in preštejte se enkrat, pa boste videli, kdo je pri vas! Še večja tragedija je, da mi očita gospod Topler - meni očita dvoličnost, ki pa je bil izvoljen na Zeleni stranki, Zeleni listi, in se je odpovedal svoji stranki in prestopil k Liberalni demokraciji! Vse drugo pa je povedal gospod Hvalica. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K repliki se je javil gospod Topler.</p>
               </sp>
               <sp>
                  <speaker>VLADIMIR TOPLER:</speaker>
                  <p>Spoštovani gospod Hvalica! Prav to je tisto - pogum, ki ga imamo Liberalni demokrati, da glasujemo ne po strankah, ampak sami! Ampak prav to, kot ste vi rekli zdaj, prav na to sem opozoril! Vi ste prav to naredili! Zdaj ste rekli, ker ne glasuješ tako kot mi želimo, boš izgubil mesto podpredsednika; poslanci, ki pa ne bodo glasovali, pa jim ne bo všeč, bodo pa odpoklicani. To je tisto, proti čemur nisem! Če menite, da nisem dober podpredsednik, imate pravico, da me zamenjate. (Smeh v dvorani.) Vi ste pa takrat bili - da ne boste pozabili! - v Vladi.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>K repliki se je javil gospod Hvalica.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Ne vem natančno, zakaj je gospod Topler šel od Zelenih k Liberalni demokraciji, zelo natančno pa vem, zakaj je odšla Ljerka Bizilj iz Liberalne demokracije. Zaradi tega je šla, ker je rekla, da hoče ustanoviti pošteno stranko, to se pravi, da je šla od nepoštenih ven! Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. S tem prekinjam to razpravo o strankah in se vračam nazaj, in ne dovoljujem več replik, ker se mi zdi, da v ničemer ne pripomorejo k odločitvi o tej pobudi, in dajem besedo gospodu Tonetu Peršaku.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! Skladno s predlogom odbora ne bom podprl te pobude. Razlogov za to je pa več in zdi se mi, da je mogoče nekatere le treba povedati, čeprav je glede na dosedanji potek razprave to najbrž bolj ali manj irelevantno. Najprej bi rad rekel nekaj, da je pobuda res na nek način, po mojem mnenju, napačno utemeljena, ker je nemogoče reči, da bi šli na posvetovalni referendum, četudi samo na posvetovalni, z vprašanjem, ali naj se to uredi z zakonom glede na, po mojem mnenju, jasno dikcijo ustave. Ampak ne glede na to je še en ugovor. To naj bi bil, in tudi predsednik Državnega sveta, gospod Kristan, je to na ta način predstavil, češ, naj bi bil nekakšen test, ki bi ga naredil Državni zbor. Mislim, da si Državni zbor ne sme dovoliti te vrste testov. Mi že imamo izkušnjo s takšne vrste testom, to je s posvetovalnim referendumom, katerega izidov se kasneje nismo držali, to je referendum o občinah, in vemo, kakšna je bila klima po Sloveniji, ko se je pač to zgodilo, da smo referendum razpisali, potem ugotovili ali pa že prej vedeli, da je to posvetovalni referendum in rezultate bolj ali manj ignorirali. Če bi mi naredili to, kar je predlog Državnega sveta, se pravi, da bi šli na ta referendum in že tekom priprav na referendum, še bolj pa najbrž kasneje, razmišljali in teoretično ugotavljali, ali je ta institut sploh ustrezen v neki parlamentarni demokraciji oziroma predstavniškem sistemu ali ne, bi po moje kazalo to, kot da se na neki način norčujemo iz volivcev. Kar zadeva sam izid najbrž, tako kot jaz, niti ne dvomimo.</p>
                  <p>Drugo vprašanje, ki se postavlja, če odmislim vsa ta vprašanja, je samo vprašanje, ali ni ideja odpoklica, razen mogoče res v nekih majhnih okvirih, kakšnih občinskih. Mislim, če prav vem, da ima v Evropi to samo Švica in še to na lokalnih ravneh, ne na višjih ravneh, sicer pa, kolikor vem, Kitajska, ki pa ni parlamentarna demokracija, ali ni ta ideja dejansko v nekem temeljnem nasprotju s principi predstavniške demokracije, ne glede na to, da se pri nas, kot vemo, zbirajo podpisi tudi sicer še iz nekega drugega naslova za isto idejo. Zdaj bi opustil vprašanja na to, ali je to, kar imenujemo strankarska disciplina, ravno tako imperativni mandat kot je recimo bil imperativni mandat v srednjem veku ali pa kot je bil imperativni mandat v delegatskem sistemu recimo, kolikor je bil imperativni mandat in koliko se je tudi razumel na ta način, ampak dileme, o katerih se je tudi v tisti polemiki replik tu govorilo, je vprašanje, ki je danes skoraj že neprimerno. To je vprašanje neke avtonomije osebnosti tudi članov nekih strank, vprašanje vesti navsezadnje, o kateri govori ustava in vprašanje, konec koncev osebne odločitve vsakega izmed tistih, ki, če to obstoja, ne vem, če obstaja po strankah v tem parlamentu, ki pristajajo na to, da bi jim nekdo na ta način ukazoval. Drugo je to in sem prepričan, da se to dogaja na ta način, da se pač poslanske skupine med sabo posvetujejo, da glasujejo o nekih odločitvah in se potem dogovorijo, kako bodo glasovale, vsaj upam, ker bi to, se mi zdi, bilo nekako v skladu z naravo demokracije. Bojim pa se teh razmišljanj, ki se mi zdi, da so v ozadju vseh teh idej, tudi v ozadju idej o večinskem volilnem sistemu. Vsa ta razmišljanja se utemeljujejo z neko polemiko, strankarskim sistemom. Zdaj, ali je to recidiv prejšnjega sistema ali ne, najbrž v dobršni meri je, ampak v osnovi je pa v tem, po mojem mnenju, ena velika nevarnost, tudi če bi se te ideje uresničile. Če bomo mi na ta način dezavuirali stranke, bomo sami pripeljali v situacijo, mogoče tudi z večinskim volilnim sistemom, ko bomo spodbudili nekaj drugega. Spodbudili bomo nastajanje neformalnih skupin, neformalnih lobijev, finančnih lobijev in tako naprej, ki bodo na nejavne načine pravzaprav omogočale in kupovale, da tako rečem, volitve. Žal je pač, tako da so stranke za enkrat edina varianta v sistemu parlamentarne demokracije, ki omogoča neko transparentnost, preglednost sistema in omogoča tudi grupiranje volivcev po nekih več ali manj razvidnih skupinah. Če tega ne bo, če se ta sistem zruši, recimo, vem, da se ne bo, ker se zelo težko, ampak če bi se zrušil, bomo pripeljali do tega, da bo prišlo do skrivnih, do neke vrste tajnih skupin, ki bodo funkcionirale po nekih drugih principih, če hočete tudi mafijskih in bodo dirigirale volitve. Mislim, da bi se tega nekateri kolegi, za katere sem bil vedno prepričan, da drugače mislijo, morali tudi zavedati. Tudi to je eden izmed razlogov, zakaj mislim, da so te ideje precej na trhlih nogah, če upoštevamo principe parlamentarne demokracije, predstavniškega sistema in tako naprej. Hvala.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. K besedi se je javil gospod Žaro Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Kot že velikokrat, je mojo pozornost pritegnilo mnenje matičnega odbora, kakor tudi sekretariata. In zanimivo, v obeh mnenjih, predvsem v mnenju sekretariata je predstavljena zanimiva ugotovitev, na katero smo mogoče bili premalo pozorni že pri sprejemanju dnevnega reda. Zavedati se moramo, da je predlog, ki ga je poslal Državni svet Državnemu zboru, v bistvu predlog o razpisu posvetovalnega referenduma. Torej, to je tisti referendum, za katerega Državni zbor ni zavezan, da ga upošteva in je v bistvu neka posebnost. Torej je to tisti referendum, ki ni oblikovan na podlagi 90. člena ustave, torej ni zakonodajni referendum in Državni zbor nima nobenih obveznosti do takih pobud, se pravi obveznosti, ki bi bile mimo njegove volje. Tako da ugotavljam, da v bistvu ni nobene osnove, da bi Državni zbor lahko tako pobudo sploh obravnaval, v kolikor nihče od poslancev ne prevzame vloge predlagatelja. Namreč, sekretariat nas opozarja, da v 330. členu našega poslovnika jasno piše, da lahko predlaga posvetovalni referendum vsak poslanec. Ne govori pa o nobenem drugem predlagatelju. Torej je tukaj nastopila določena poslovniška praznina in bi ob tem, ko sem že za govornico, tudi vprašal predsednika Državnega zbora, ali je mogoče on kot poslanec in hkrati predsednik Državnega zbora tisti predlagatelj te pobude Državnemu zboru glede na to, da ga je predlagal na dnevni red te seje, da je potem Državni zbor to tudi sprejel in verjetno po tej logiki je tudi gospod Školč tisti, na katerega se bomo obračali kot na predlagatelja, kajti dejansko za kakršenkoli drugi postopek po poslovniku ni nobene posebne procedure; tudi v zakonu o referendumu in ljudski iniciativi to področje ni natančneje obdelano. Tako da je že ta, na videz čisto poslovniška zadeva nekako zameglila celotno dejanje v okviru obravnave tega sklepa Državnega sveta.</p>
                  <p>Kar se pa tiče same vsebine sklepa, ki ga predlaga Državni svet, pa lahko ugotovim, tako kot tudi ugotavlja matični odbor, da dokler obstaja taka ustava, kakršna je in dokler imamo jasno izražena določila 82. in 81. člena ustave, da pač take pobude ni možno obravnavati, da gre dejansko za dejanje, ki ni v skladu z ustavo, čeprav gre za predhodni referendum. V tem primeru moramo ugotoviti, da takega vprašanja ne moremo obravnavati z zakonom in če ga ne moremo obravnavati z zakonom, kajti tak zakon naj temelji na ustavi, potem je tudi današnja obravnava v resnici nepotrebna in zgolj po nepotrebnem rabimo energijo za razpravo. Tudi sama razprava je pokazala, da so pomembne čisto druge stvari, ne pa to, kar je bilo predlagano s strani Državnega sveta. V resnici se moramo tudi zavedati, da je ta predlog Državnega sveta možno uresničiti samo v enem volilnem sistemu, to je v večinskem. Pri sedaj veljavnem proporcionalnem, tudi s tega stališča je obravnavanje tega problema popolnoma neuporabno, se ne da odpoklicati stranke. Vsak poslanec pač predstavlja delček kolektiva, to je liste ali stranke, ki je bila izvoljena v parlament in zaradi tega ni možno delčke tega kolektiva ločeno izvzemati iz parlamenta mimo veljavne ustave. Tako da je dejansko celotna obravnava tega problema iz teh čisto procesnih razlogov vprašljiva. Se pa strinjam, da pa opozarja predlog Državnega sveta na pomemben vidik, ki je bil očitno premalo obravnavan v preteklosti in se v resnici nanaša na vidik odgovornosti. Odgovornosti poslanca do volivcev, ki je pač žal v marsikaterih dejanjih preveč zamegljena tudi zato, ker je pač v veljavi tak sistem, da ključno odgovornost prevzame kolektiv, v prvi vrsti kolektiv, ki ga predstavljajo poslanci v okviru poslanskega kluba oziroma v okviru stranke. V naslednji fazi pač, v kolikor je to sprejeto na Državnem zboru, je odgovornost potem kolektivna. Ta dejstva, ki so pri nas v zadnjih letih v veljavi, pač onemogočajo tak odpoklic poslanca, kot je bil poznan do sedaj. Zato bi morali, v kolikor bi želeli zapolniti to praznino odgovornosti, ki se pojavlja pri našem delu in ki se pojavlja v razmerjih poslanec - volivec, pač to praznino bo treba nekako zapolniti z neko pravilnejšo rešitvijo, trenutno je v okviru tega sistema ne vidim. Tudi ta pobuda ne ponuja take rešitve, ki bi lahko bila vstavljena v naš ustavni sistem. V kolikor bi spremenili ustavo, potem bi bilo to možno. Toda to je možno, še enkrat poudarjam, samo pri spremembi volilnega sistema. Torej ne na proporcionalnem sistemu, ampak na večinskem. Ta dilema je bila pač že večkrat obravnavana, mislim, da je tudi nima smisla ponovno poglabljati, želel bi pa odgovor na tiste moje prvotne pomisleke, ki sem jih razbral iz mnenj tako matičnega odbora za notranjo politiko, kakor tudi Sekretariata za zakonodajo in pravne zadeve. Hvala lepa.</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala lepa. Gospod Pregelj, mojega podpisa gotovo niste videli nikjer pod to pobudo. Želi še kdo besedo? Ni replike na to. Javite se k besedi. Gospod Pregelj ima zdaj proceduralen predlog.</p>
               </sp>
               <sp>
                  <speaker>ŽARKO PREGELJ:</speaker>
                  <p>Če prav razumem predsednika, mi je odgovoril, da on pač ne predstavlja te pobude. Zato prosim poslovniško razlago, preprosto to prosim, poslovniško razlago, kdo dejansko predstavlja to pobudo, vsebinsko razumem, da jo predstavlja predsednik Državnega sveta, toda formalno, tako kot je sekretariat ugotovil, na podlagi 230. člena poslovnika, kdo predstavlja to pobudo v Državnem zboru?</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Tudi formalno predsednik Državnega sveta, dokler Državni zbor o njej ne odloči, kot piše v zakonu. Zato pa je ta poseben postopek. Želi še kdo besedo? Ker ne želi, zaključujem razpravo in prehajamo na glasovanje. Matični odbor predlaga Državnemu zboru, da sprejme naslednji predlog sklepa: Pobuda za razpis posvetovalnega referenduma v zvezi z možnostjo odpoklica poslanca se ne sprejme. Sprašujem, če želi kdo v zvezi s tem sklepom razpravljati? (Ne želi.) Torej, ugotavljam prisotnost za glasovanje o tem sklepu. (55 prisotnih.)</p>
                  <p>Kdo je za sprejem tega sklepa? (43 poslancev.) Je kdo proti? (Nihče.)</p>
                  <p>Ugotavljam, da je predlog sklepa sprejet.</p>
                  <p>S tem zaključujem to točko dnevnega reda in tudi 44. izredno sejo Državnega zbora Republike Slovenije. Jutri ob 10.00 pa nadaljujemo z 38. redno sejo.</p>
               </sp>
               <stage>(Seja je bila zaključena 14. maja 1996 ob 17.12 uri.)</stage>
            </div>
      </body>
  </text>
</TEI>
