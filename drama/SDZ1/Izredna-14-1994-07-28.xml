<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">3472B16BDAF2C7B1C1257832004838B9</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=3472B16BDAF2C7B1C1257832004838B9</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <head>DRŽAVNI ZBOR REPUBLIKE SLOVENIJE</head>
               <head type="session">14. izredna seja</head>
               <docDate>(28. in 29. julij 1994)</docDate>
               <castList>
                  <castItem>Sejo sta vodila: dr. Lev Kreft in Vladimir Topler, podpredsednika
                    Državnega zbora.</castItem>
               </castList>
               <stage>Seja se je pričela ob 11.02 uri po končani 13. izredni seji
                    in prekinitvi 23. seje Državnega </stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Začenjamo 14. izredno sejo Državnega zbora Republike Slovenije. Za 14. izredno sejo Državnega zbora Republike Slovenije veljajo seveda enaka opravičila, kot za prejšnji dve seji. Seveda sem redno sejo v tem trenutku prekinil s prehodom na 14. izredno sejo.</p>
                  <p>Spoštovane kolegice poslanke in kolegi poslanci, gospe in gospodje, pričenjam 14. izredno sejo Državnega zbora Republike Slovenije. Prosim, da ugotovimo prisotnost v dvorani. (58 poslank in poslancev) Državni zbor je sklepčen in lahko odloča.</p>
                  <p>Na to sejo sem vabil predstavnike Vlade Republike Slovenije in jih lepo pozdravljam.</p>
                  <p>14. izredna seja Državnega zbora je sklicana na podlagi dogovora na 23. seji Državnega zbora Republike Slovenije. Skladno z  navedenim  je  za današnjo sejo predlagana ena sama točka dnevnega reda, to je projekt lokalne samouprave.</p>
                  <p>Želi kdo besedo v zvezi s predlogom dnevnega reda? Prosim, gospod Rudi Moge ima besedo.</p>
               </sp>
               <sp>
                  <speaker>RUDI MOGE:</speaker>
                  <p>Hvala lepa za besedo. Gospod predsedujoči, predlagam, da Državni zbor potrdi še naslednjo točko dnevnega reda, in sicer, da na to sejo uvedemo kot točko dnevnega reda predlog zakona o dopolnitvi zakona o opravljanju avdio in video dejavnosti. Gre namreč za to, ta predlog zakona ima samo dva člena. Pri prvi obravnavi, ko smo ta zakon sprejeli, smo na predlog poslancev - s prvopodpisanim Janezom Kopačem - sprejeli tudi amandma, da bodo ti, ki izvajajo te dejavnosti, dobili banderole na kasete, ki jih bodo izposojali. Ker pa ministrstva niso tega pripravila, bi bilo dobro, da sedaj z dopolnitvijo tega zakona določimo rok treh mesecev, v katerih naj ministrstva te reči opravijo, sicer delajo ti, ki izposojajo kasete po sedaj veljavnem  zakonu, ki je verjetno danes začel veljati, protizakonito.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Imamo torej predlog za razširitev dnevnega reda 14. izredne seje s točko 2 - predlog za spremembo in dopolnitev, gospod Moge, predlog za sprejem zakona o spremembi in dopolnitvi zakona o avdio in video dejavnosti? Želi še kdo razpravljati o tem predlogu za razširitev dnevnega reda? Ugotavljam, da ne in dajem ta predlog na glasovanje. Ugotovimo sklepčnost! (59 prisotnih.)</p>
                  <p>Kdo je za? (31 poslancev.) Je kdo proti? (6 poslancev.)</p>
                  <p>Ugotavljam, da smo dnevni red razširili z 2. točko.</p>
                  <p>Preden preidemo k sprejemanju dnevnega reda v celoti, dajem na glasovanje še predlog (če nima kdo drugega predloga za razširitev), da ta zakon obravnavamo po hitrem postopku. Ugotovimo sklepčnost! (54 prisotnih.)</p>
                  <p>Kdo je za? (47 poslancev.) Je kdo proti? (1 poslanec.)</p>
                  <p>Ugotavljam, da smo ta predlog sprejeli.</p>
                  <p>Glede na to, da je predlog zakona v Državnem zboru in da imamo tudi že stališče matičnega delovnega telesa, prosim, da se zakon in stališče matičnega delovnega telesa razmnoži in razdeli poslankam in poslancem v času trajanja 14. izredne seje.</p>
                  <p>Na glasovanje pa dajem dnevni red v celoti. Ugotovimo sklepčnost! (56 prisotnih.)</p>
                  <p>Proceduralno ima besedo, preden glasujemo o dnevnem redu v celoti, gospod Žarko Pregelj. Izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Kot sem sedaj razumel predsedujočega, tega gradiva še ni in dejansko ga do takrat ne moremo uvrstiti na dnevni red.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>To gradivo je v Državnem zboru (obravnavalo ga je že matično delovno telo); gre samo za to, da se ga razdeli poslankam in poslancem, ker smo razširili predlog dnevnega reda.</p>
               </sp>
               <sp>
                  <speaker>ŽARKO PREGELJ:</speaker>
                  <p>Ampak to je bistvo. Poslanke in poslanci ga moramo imeti, potem se lahko o tem odločamo. (Pripombe.) Vem, ampak je bila narejena proceduralna napaka. Namreč, jaz imam tudi en tak predlog, pa si ga ne upam dati na glasovanje, ker nimam gradiva. In na ta način bi sejo lahko potem širili, kakor bi hoteli. Bodimo korektni v teh zadevah. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Mi smo ta predlog sprejeli. Debata je bila odprta takrat, ko je bil predlog podan. Mislim, da ni v zvezi s tem nobenega proceduralnega zapleta.</p>
                  <p>Glasujemo o dnevnem redu v celoti. Ugotovimo sklepčnost! (56 prisotnih.)</p>
                  <p>Kdo je za? (35 poslancev.) Je kdo proti? (9 poslancev.)</p>
                  <p>Ugotavljam, da smo dnevni red 14. izredne seje Državnega zbora sprejeli.</p>
                  <p>Prehajam na <title>1. TOČKO DNEVNEGA REDA</title>. To je na <title>OBRAVNAVO PROJEKTA LOKALNE SAMOUPRAVE</title>.</p>
                  <p>Gradivo je zboru predložila Vlada Republike Slovenije. Želi predstavnik Vlade besedo? Besedo ima gospod mag. Stane Vlaj. Izvolite.</p>
               </sp>
               <sp>
                  <speaker>MAG. STANE VLAJ:</speaker>
                  <p>Hvala, gospod  podpredsednik. Spoštovani! Vlada Republike Slovenije vam je predložila, mislim, da obširno in dovolj utemeljeno gradivo glede nadaljevanja projekta lokalne samouprave v Republiki Sloveniji. Upam, da ste uspeli to gradivo,  ki je, kot sem rekel, obsežno, tudi temeljito pregleda- ti. Vlada se je med gradivi zavzela za vladni predlog pri izvajanju reforme lokalne samouprave - to je prva varianta, ki se razlikuje od druge po tem, da bi Vlada Republike Slovenije na podlagi izvedenih referendumov pripravila zakon o novih občinah za septembrsko sejo Državnega zbora, pri čemer naj bi kar najbolj upoštevala in izide referendumov in strokovne podlage, ki so bile pripravljene v Državnem zboru oziroma v vladni službi. Predpogoj za to je seveda sprememba zakona o lokalni samoupravi, tako da Vlada predlaga v tej svoji prvi varianti, da bi se namesto razveljavljenega člena 13. zakona o lokalni samoupravi, ki ga je razveljavilo Ustavno sodišče, pripravil nov člen, ki terja osem kumulativno podanih pogojev za ustanovitev novih občin in dodatni 13.a člen, ki uvaja tudi najmanjše število prebivalcev za ustanovitev občin, to je 5 tisoč, z možnimi izjemami. Ta vladni predlog je seveda odvisen od odločitve Državnega zbora, kako bo ravnal glede na 4. točko izreka v odločbi Ustavnega sodišča, ali je potrebno za to ponoviti referendume ali je mogoče pripraviti predlog na podlagi izvedenih referendumov.</p>
                  <p>Drugi predlog, ki je prav tako strokoven, kot je tudi vladni predlog strokoven, vendarle je razlika med njima v tem, da je posebna skupina strokovnjakov predlagala nekoliko zamika glede teritorialne komponente lokalne samouprave, tako da bi nadaljevali funkcionalno in organizacijsko in da bi bila teritorialna komponenta končana do leta 1995 kot posledica prvih dveh komponent reforme lokalne samouprave. Obe varianti enako - to ste lahko opazili - predvidevata tudi spremembe in dopolnitve obstoječega zakona o lokalni samoupravi, kakor tudi pripravo manjkajočih zakonov, kot je zakon o financiranju občin, zakon o posebnem statusu oziroma o razvojno šibkih občinah, zakon o mestnih občinah, kar smo tudi rokovno in z nosilci opredelili v našem gradivu.</p>
                  <p>Vlada je tudi pripravila, glede na zahtevo Državnega zbora, analizo izvedenih referendumov - to je gradivo, ki nosi naslov Izidi referendumov.</p>
                  <p>In pa tretja varianta, iz katere je razvidno, da to ni strokovno čista varianta. In bi se odločili za to tretjo varianto, ob tem ugotavljamo, da imamo 62 občin in od tega števila sedem referendumskih območij, ki so bila izglasovana in so hkrati občine v dosedanjem obsegu (Izola, Piran, Logatec, Tržič, Metlika, Hrastnik in Trbovlje) in devet referendumskih območij - to so nove občine - Postojna (v zmanjšanem obsegu), Semič, Gornji Grad, Radenci, Lendava, Mengeš, Turnišče, Radeče in Zreče; ta so bili izglasovani na referendumu 29. maja. Preostale dele občin bi morali deliti po strokovnih podlagah. Tako bi se na primer sedanja občina Postojna delila na občini Postojna, ker je bilo izglasovano referendumsko območje, in občino Pivka (po strokovnih podlagah).</p>
                  <p>Vlada Republike Slovenije poudarja, da je uvedba lokalne samouprave po svoji naravi dolg in zapleten proces, ki vključuje pravne in institucionalne spremembe ter spremembe na ravni delovanja javnih ustanov, kot tudi spremembe odnosov med raznimi nivoju javne uprave ter med državo in družbo v celoti, da</p>
                  <p>ta reforma zahteva celovit pristop in medsebojno povezanost sistema, in da zahteva natančno poznavanje lokalnih razmer ter da je ob ustreznih strokovnih podlagah predvsem proces politične narave. To so tudi vodilna načela in usmeritve sveta Evrope na področju lokalne demokracije.</p>
                  <p>Da zaključim. Vlada Republike Slovenije meni, če bi bila sprejeta prva varianta, da je potrebno, da prevzame projekt lokalne samouprave Vlada Republike Slovenije. In če ga prevzame Vlada Republike Slovenije, pripravi predlog za dejanja, ki so predvidena v rokovniku - ki je napisan - izključno na strokovnih podlagah. Prva varianta je glede na razpravo v usklajevalni skupini in tudi na Komisiji za lokalno samoupravo varianta, ki, podobno kot tudi druga varianta, le da je druga varianta s časovnim zamikom, predvideva okrog 160 občin v Republiki Sloveniji. Kar bi pomenilo - glede na kriterije, če bodo sprejeti - da bi se Slovenija s tem uvrstila nekje v srednji razred evropskih držav članic Sveta Evrope glede velikosti občin kot temeljnih lokalnih samoupravnih skupnosti. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi besedo predsednik usklajevale delovne skupine za lokalno samoupravo poslanec, gospod Tone Peršak? Izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! To poročilo bom podal tudi zato, ker se je s strani nekaterih kolegov postavljalo vprašanje, kaj ta delovna skupina sploh je in kakšne so njene kompetence. Rad bi povedal, da je ta delovna usklajevalna skupina bila imenovana na osnovi neke odločitve kolegija predsednika Državnega zbora. Njen namen. Imenovana je bila po izvedenih referendumih konec maja in njen namen je bil predvsem ta, da bi poskušala preko predstavnikov parlamentarnih strank v delovni skupini - ki naj bi v tej skupini predstavljali ne samo vsak sebe, ampak vsak tudi tisto število poslancev, ki ga skupina predstavlja, se pravi, da naj bi v njej nastopali z mandatom svoje poslanske skupine glede odločitev, ki jih sprejemajo - priti do nekega kompromisa glede koncepta nadaljevanja preobrazbe lokalne samouprave v Sloveniji.</p>
                  <p>Skupina je imela pet sej. O prvih treh sejah ne bom tukaj govoril. Na prvih treh sejah je pač poskušala oblikovati nek enoten predlog za nadaljevanje te preobrazbe. V skupini je sodelovalo devet predstavnikov poslanskih skupin, vključno s predstavnico narodnosti - kar je v skladu z našim poslovnikom - in je bil rezultat na koncu tak, da so se izoblikovale 3 možne inačice; ena od teh je imela večinsko podporo, to je tista, ki je v sedanjih predlogih obdelana pod točko 3, ki pa je po mnenju usklajevalne skupine v bistvu že neuresničljiva brez ustavnega zakona, ker jo odločitve oziroma obrazložitve Ustavnega sodišča izključujejo, razen če bi jo poskušali uresničiti s pomočjo ustavnega zakona.</p>
                  <p>Po tem ko je Vlada predložila te 3 variante, ki jih je prej pojasnil gospod Vlaj, se je delovna skupina še dvakrat sestala.Na prvi seji je poskušala ugotoviti, ali obstoja neka relativna stopnja soglasja v zvezi s katero od teh treh predloženih variant. Povedati moram, da nobena od variant na 4. seji ni dobila večinske podpore. Ugotovili smo, kot rečeno, da tista 3., ki je najprej imela večinsko podporo v delovni skupini, ni mogoča brez nekih posebnih aktov in da tudi nobena od ostalih nima večinske podpore; še zlasti ne tista, ki predvideva volitve v sedanjih občinah in odložitev teritorialne komponente preobrazbe lokalne samouprave. In izoblikovale so se nekako v diskusiji tri možne inačice iskanja kompromisa.</p>
                  <p>Prva je ta, ki jo ponuja Vlada, prva varianta, ki jo je tudi Vlada nekako predstavila kot tisto, za katero ona najbolj stoji oziroma ki pomeni njen predlog; to je ta varianta, ki predvideva dopolnitev zakona o lokalni samoupravi, nato oblikovanje območij občin v skladu s strokovnimi podlagami in ustanovitev občin brez izvedbe ponovnih referendumov ter izvedbo volitev v decembru 1994 s podvprašanjem, ali bi se Državni zbor vendarle odločil za ponavljanje referendumov ali ne, ki ga je prej omenil tudi gospod Vlaj.</p>
                  <p>Druga varianta je v bistvu neke vrste podvarianta te prve. Njena korektura je v to smer, da je treba v čim večji možni meri pri tem upoštevati izide referenduma, se pravi pozitivne izide referenduma - vi veste, da je v 111 predlaganih območjih izid referenduma bil pozitiven. Takšna varianta bi pa seveda pomenila, da bi bilo treba pri določanju kriterijev oziroma pri upoštevanju kriterijev na teh območjih biti nekoliko "blagohoten" oziroma "dobrohoten" - izraz sem si jaz izmislil, zato je v narekovajih - ker večji del teh izglasovanih kriterijev - zlasti kriteriju, ki je sedaj poudarjen, številčnemu, to je kriteriju spodnja meja 5.000 - ne odgovarja.</p>
                  <p>Tretja varianta je v bistvu do neke mere modificirana tista varianta, ki je imela najprej večino v delovni skupini, zahteva pa, kot rečeno, ustavni zakon. Po tej varianti bi potem, ko se dopolni zakon o lokalni samoupravi s kriteriji, bilo potrebno sprejeti odločitev, da se ustanovijo tiste občine na podlagi izvedenih referendumov, ki odgovarjajo kriterijem za ustanovitev občin - to je cca 17 občin, je bilo nekako povedano. V preostalih občinah pa se volitve decembra 1994 izvedejo v ostankih sedanjih občin oziroma v celotnih sedanjih občinah povsod tam, kjer niso bila oblikovana referendumska območja. Kasneje bi se pa šlo v teritorialno preobrazbo v teh ostankih oziroma v celih sedanjih občinah. Zato smo sodili, da bi bil potreben ustavni zakon, ker, kot veste, ena od odločb Ustavnega sodišča izključuje možnost volitev na teritoriju sedanjih občin, in drugič, tudi v obrazložitvi te zadnje odločbe je rečeno, da je teritorialna komponenta pravzaprav nujna oziroma primarna komponenta preobrazbe lokalne samouprave.</p>
                  <p>Potem smo sklicali še eno sejo, do katere naj bi se poslanske skupine opredelile do teh treh podvariant. Na tej zadnji seji te delovne skupine se je izkazalo zelo na kratko povedano naslednje: ta tretja varianta je sicer - ne po številu predstavnikov v delovni skupini ampak po številu poslancev, ki za tema dvema predstavnikoma stojita - dobila še največjo podporo, vendar še vedno ne večinsko glede na Državni zbor. Vemo pa, da ta tretja varianta zahteva dvotretjinsko podporo v Državnem zboru. Od ostalih dveh variant nobena ni dobila niti približno tolikšne podpore, da bi lahko računala na večino v Državnem zboru.</p>
                  <p>Po diskusiji o tem smo pač ugotovili - in nihče v delovni skupini ni temu nasprotoval - da delovni skupini za usklajevanje ta postopek usklajevanja ni uspel in da v okviru usklajevalne delovne skupine pač ni mogoče doseči potrebnega soglasja poslanskih skupin glede koncepta nadaljnje preobrazbe lokalne samouprave. Zato smo tudi menili, da najbrž ni treba sklicevati te izredne seje, za katero se je potem kolegij oziroma predsednik vendarle odločil na podlagi zahtev nekaterih poslanskih skupin, ker smo mislili, da rezultati tega usklajevanja v delovni skupini kažejo, da je zelo težko, da bi katera izmed ponujenih variant dobila takorekoč vnaprej večinsko opredelitev v Državnem zboru. Tudi predstavnik Vlade je poudaril, da bodo oni nadaljevali s pripravo aktov v skladu s tisto varianto, ki jo predstavljajo kot svojo. Moram pa pri tem povedati, da dokajšnjo visoko stopnjo soglasja pa je, tudi glede na odločitev in obrazložitev Ustavnega sodišča, bila dosežena glede tega, da je treba dopolniti zakon o lokalni samoupravi, k čemur poziva tudi Ustavno sodišče, se pravi 13. in eventualno še, tako kot se zdaj predlaga, novi 13.a člen. Pri tem moram istočasno povedati, da pa glede tega, ko se je začelo govoriti o kriterijih, pa že ni bilo več te stopnje soglasja, ker se pač glede kriterijev v nekaterih točkah predstavniki skupin razhajamo.</p>
                  <p>Če za konec povzamem: med strankami glede predlaganih variant ni bilo možno priti do večine tudi glede na to, koliko je kdo predstavljal poslancev v delovni skupini. Ugotovili smo, da je Državni zbor Vladi že naložil s sklepom, da pripravi predloge, kako nadaljevati to preobrazbo. V skladu s tem je bil zaključek v delovni skupini, da ta izredna seja utegne pomeniti neke vrste prazen tek. Glede na to, da posamezne poslanske skupine mislijo drugače, je izredna seja sklicana in razprava bo pokazala, ali je možno priti do kakšnih bolj soglasnih ali pa bolj večinskih sklepov. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gradivo je obravnavala Komisija za lokalno samoupravo kot matično delovno telo. Ali želi poročevalec komisije besedo? (Ne.) Ali želi besedo predstavnik Sekretariata za zakonodajo in pravne zadeve? (Ne.) Ali želijo besedo predstavniki poslanskih skupin? V imenu poslanske skupine se je prijavil dr. Ciril Ribičič. Prosim.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani!  Prvo vprašanje, o katerem bi rad govoril, je vprašanje, ali je potreben referendum ali je možno na podlagi že opravljenega referenduma ustanoviti občine na drugih območjih, kot pa so bila območja, na katerih je bil referendum že izveden. Ustavna odločba pravi o tem - in sicer v izreku, ne v obrazložitvi - naslednje: "Ustavno dopustno je, da Državni zbor z zakonom ustanovi občine na podlagi že izvedenih ali na podlagi ponovljenih referendumov". Formulacija je seveda spretna in dopušča različne interpretacije. Tista interpretacija, za katero se zavzemam sam, izhaja po mojem mnenju direktno iz ustave. In sicer 139. člen ustave pravi, da je treba pred ustanovitvijo občin, se pravi, preden se z zakonom ustanovi občina, izvesti referendum na določenem območju. Posebej poudarjam to, da je to treba storiti, preden se sprejme zakon, ki določi območje občine. In drugo kar je pomembno, da mora biti ta referendum izveden na določenem območju, ne pa kar na sploh oziroma na poljubnem območju - kot pravi, recimo, mag. Krivic v obrazložitvi svojega ločenega mnenja.</p>
                  <p>Rad bi v zvezi s tem povedal, da menim, da to, kar Vlada predlaga glede kriterijev, tako vsebinskih kot številčnih, se zelo strinjam. Menim pa, da ne bo zadostna rešitev, ki jo predlaga Vlada in ki praktično pomeni, da ne bi z ničemer, z nobeno določbo nadomestili dosedanje določbe, ki je bila - priznam - zelo trda in je določala, da je Državni zbor vezan, da mora delati v skladu z izraženo voljo na referendumu. Ustavno sodišče je, kot veste, razveljavilo to določbo in določbo, ki je omogočala Državnemu zboru samo manjše popravke meja takrat, kadar so si odločitve v nasprotju. Mi bomo seveda morali spoštovati to odločbo, vendar bomo morali v  zakonu, po  mojem  mnenju, natančnejše določiti, v kakšni meri smo vezani na odločitev ljudi na referendumu. Mislim, da ne pride v poštev to, da bi šli iz ene skrajnosti v drugo in se moram strinjati s tistimi - med njimi je tudi mag. Krivic - ki pravijo, da bi bilo nesprejemljivo in da bi v bistvu izničili demokratičen značaj ustavne institucije referenduma, če sedaj kar naenkrat ne bi v ničemer bili vezani na referendumsko odločitev. Tudi Ustavno sodišče o tem govori, mislim tudi na večino sodnikov, ki v svoji obrazložitvi pravijo, da je - če prav tolmačim - ta volja zavezujoča za Državni zbor, kolikor je v skladu z ustavnim konceptom.</p>
                  <p>Tisto, kar je bolj ali manj nesporno, je, da je v zakon treba zapisati kriterije, ki seveda pomenijo tudi za voljo ljudi pomembno  omejitev. Se pravi, tudi če bi ljudje bili za ustanovitev  neke občine, pa to območje ne izpolnjuje z zakonom predpisanih novih kriterijev, seveda ni možno ustanoviti takšne občine. To seveda pomeni, da bo uvedba kriterijev pomembna omejitev za voljo ljudi, in jaz mislim, da v tem okviru je pač pomembno, da se spoštuje volja ljudi in da se v zakon določi, do kakšne mere je Državni zbor vezan na to voljo ljudi, ki pa seveda ne more spreminjati ustavnih določb, ustavnega koncepta občine, ne more deliti mestnih in drugih naselij na več delov ali prizadeti pravice narodnih skupnosti v Sloveniji in tako dalje.</p>
                  <p>Gotovo pa ni mogoče sprejeti - vsaj po mojem mnenju - pristopa, ki bi govoril o tem, da je referendum bil že izveden v celi Sloveniji - potem ko bo še v Kopru - v 340 referendumskih območjih in da je lahko to temelj za ustanovitev 160 ali pa 250 občin v Sloveniji. Praktično bi to pomenilo, da se v teh primerih ne naslanjamo na voljo ljudi in na referendum. Seveda veste, da ko smo prvič na strokovnih podlagah in na podlagah celo zelo jasnih ali pa vsaj relativno jasnih usmeritev za zbore občanov oblikovali odlok o določitvi referendumskih območij, da smo dobili preko 300 ugovorov iz cele Slovenije. Mi lahko z zakonom te ugovore prepovemo oziroma jih izpustimo, tako da ugovora ne bo, ampak treba je pričakovati, da če bomo oblikovali 160 občin, da bo najmanj 100 odprtih vprašanj, ki jih nima smisla dušiti, ampak jih je treba razreševati.                      </p>
                  <p>V zvezi s tem bi rad opozoril na to, da iz obrazložitve odločbe Ustavnega sodišča zelo jasno izhaja, da ni dovolj, če se Državni zbor zadovolji samo z nadomestitvijo sedanjega 13. in 14. člena, ampak mora s tega vidika natančnejše pogledati tudi druge določbe zakona o lokalni samoupravi in z njim povezane zakonodaje. To je v obrazložitvi odločb Ustavnega sodišča - se pravi mnenje večine ustavnih sodnikov - medtem ko je v ločenem mnenju še dodatno zapisano, kateri dve določbi sta po mnenju mag.Krivica takšni, da sta v nasprotju z ustavo; gre za 16. člen zakona o lokalni samoupravi, ki govori o mestni občini, in 5. člen zakona o referendumu za ustanovitev občine, ki prav tako govori o zborih občanov na območju mestnih občin.</p>
                  <p>Drugo vprašanje, o katerem bi nekaj rekel, je ideja o tem, da bi poskušali povezati posamezne usmeritve iz različnih variant, ki jih predlaga Vlada in ki so se oblikovale v okviru posebne usklajevalne skupine, ki jo je vodil gospod Peršak, in sicer na takšen način, da bi v zakonu o določitvi območja občin zapisali končno rešitev, ki je izvedena iz novo oblikovanih kriterijev in da bi torej v prehodnih določbah samo določili to, da bi volitve opravljali v okviru teritorialno dosedanjih občin in pa tistih novih občin, ki so nastale oziroma ki bodo nastale na podlagi pozitivnega izida referenduma in izpolnjevanja na novo določenih pogojev. Mislim, da bi takšen zakon, ki bi določal tudi končno rešitev in samo povedal, da je samo prehodnega značaja tista rešitev, ki omogoča volitve v letošnjem letu v okviru dosedanjih občin in nekaterih na novo ustanovljenih občin, da je to dobra rešitev zato, ker daje zelo jasne garancije za to, da ta začasna provizorična rešitev ne bo postala trajna; po tistem načelu, da so najbolj trajne provizorične rešitve. To je gotovo boljša garancija kot pa samo politični sporazum političnih strank. Menim pa, da je možno neke določene garancije dati tudi s tem, da bi - kot predlagam in mislim, da ima to v Državnem zboru tudi večinsko podporo - predsednik Vlade takoj ponudil kadrovsko rešitev za imenovanje ministra za področje lokalne samouprave. Prav tako pa menim, da bi povezujoče lahko deloval tudi podpis evropske listine lokalne samouprave, ki je predviden za septembrsko zasedanje.</p>
                  <p>In samo še dva stavka o nekem krajšem vprašanju. Gre za vprašanje ustavnega zakona. Včeraj in danes se je o ustavnem zakonu večkrat govorilo s tega vidika, da ustavni zakon sprejemamo zato, da se izognemo kontroli ustavnosti, nadzorni vlogi Ustavnega sodišča. To gotovo ne bi bilo prav in ne bi bilo korektno do Ustavnega sodišča. Tako da je o tem vprašanju: ustavni zakon da ali ne in v katerih primerih, treba po mojem mnenju govoriti z drugega vidika: ali gre za materijo, ki je takšne narave, da jo je treba urejati z ustavnim zakonom. To gre pa v vseh tistih primerih, kjer bi želeli, recimo, začasno ohraniti neke določene elemente prejšnje ustavne ureditve - se pravi, ko gre za vprašanje izvedbe ustave ustavni zakon se pač nanaša na izvedbo ustave in je smiseln v takšnih primerih - nikakor pa ne z motivom, da bi s tem zaobšli določeno voljo ali stališče, ki jih je v dosedanjih odločbah zavzemalo ustavno sodišče. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Maks Sušek (smo pri razpravi poslanskih skupin) nato gospa Jana Primožič in gospod Janez Podobnik.              </p>
               </sp>
               <sp>
                  <speaker>MAKS SUŠEK:</speaker>
                  <p>Hvala za besedo. Cenjene kolegice in kolegi. Jaz bom dejansko govoril v imenu Liberalne demokracije Slovenije, ne v svojem osebnem imenu. Naša poslanska skupina je temeljito obravnavala predlog oziroma material, ki ga je poslala Vlada, in moram reči, da se je ta razprava dejansko razvila na osnovi vseh naših dosedanjih razmišljanj. In pa dejanj na tem področju in moram reči, da ugotavljamo skupno, da dejansko že od vsega začetka jemlje Liberalna demokracija Slovenije ta projekt preobrazbe  lokalne  samouprave  kot  enega od dejansko najpomembnejših zasnov pri vgrajevanju demokratičnih načel v naši državi. Zavedamo se, da gre za izredno pomembno kvalitativno spremembo na osnovi mnogih dejavnikov in ne samo enega. Med najvažnejše te dejavnike štejemo predvsem človeka, torej prebivalstvo, ki ima svoje izkušnje, ki izhajajo iz pretekle, polpretekle in pa seveda tudi sedanje dobe. Da je to res tako, smo lahko opazili oziroma tudi videli ob dejavnostih, recimo, samega referenduma in pa rezultatih teh referendumov. Zato mislim, da je ena temeljna osnova za nadaljnje razmišljanje, za našo nadaljnjo strategijo dejansko dobro gradivo tudi ta analiza o izidih referendumov, ki smo jo prejeli.</p>
                  <p>Bistveni dejavnik, sem rekel, da je človek kot tak. Na drugem mestu predpostavljamo sedanje stanje. Ne moremo iti dejansko mimo vsega tega, kar je danes tu in moramo to kar v najbolj objektivni meri tudi upoštevati. Upoštevati je treba tudi, in dejansko upoštevamo, razvoj lokalne samouprave v demokratičnem svetu in to predvsem s poudarkom na srednjeevropski prostor. Potem so bistvena tudi naša ustavna načela. In na koncu ne moremo mimo načel skladnega regionalnega razvoja v Sloveniji.</p>
                  <p>Na osnovi vseh teh dejavnikov smo si oblikovali generalno načelo, da mora biti ta projekt tako izveden, da upošteva predvsem optimalne rešitve. Torej, naša Liberalna demokracija dejansko v tej zagati pri samem pristopu in sami realizaciji tega projekta enostavno ne more pristati na ekstremne rešitve, ampak dejansko pristopa tako, da skuša uveljaviti optimalno rešitev.</p>
                  <p>Glede na to jemljemo to zadevo zelo kompleksno. Ta zahtevnost je predvsem izražena v dveh sklopih; en sklop bi bil sklop cilja, drugi pa sam način izvedbe. Če se dejansko ozremo na same cilje kot take, imamo zdaj pred seboj gradivo in sicer v treh variantah. Če primerjamo z vidika ciljev vse te tri variante, ugotovimo, da v bistvu med njimi ni bistvene razlike, kar se tiče členitve Slovenije. Morda najbolj odstopa od tega predlog skupine gospoda Peršaka oziroma te delovne skupine, medtem ko med prvim in drugim predlogom v teh gradivih, ki smo jih dobili kot vladni predlog in strokovni predlog, se bistveno ne razlikujejo cilji - cilji so enaki - ampak je predvsem razlika v sami izvedbi, v samem pristopu. In sicer, če primerjamo ti dve varianti, ko smo primerjali ti dve varianti, prvo in drugo varianto v tem smislu nekako, smo pač prišli do nekih določenih ugotovitev pri teh dveh primerjavah. Prva varianta je po eni strani eksaktna. In sicer, kako bi rekel, ima to prednost, da dejansko ne načenjamo vprašanja ustavnosti mogoče v taki meri, kot pri drugi varianti, ampak načenjamo predvsem vprašanje, recimo, volje prebivalstva v nekem smislu. Kot pa veste, je naša geneza, recimo, taka, da smo bili vedno pristaši upoštevanja volje prebivalstva. In v tem smislu je ta prva varianta pač nekje taka, da enostavno negira to; dejansko je to direkten pristop na osnovi teh strokovnih načel, na osnovi kriterijev, ki bi jih mi itak sicer skupaj sprejeli, ampak izvedba bi bila kar direktno preko Državnega zbora na osnovi zakona.</p>
                  <p>Druga varianta ima v tem smislu neke prednosti v tem, da se bolj nagibamo tudi še k temu, da še vprašamo prebivalstvo za mnenje. Torej lahko omogočamo s tem še poizvedbe preko dodatnih referendumov. Ima pa to hibo nekje, da nam pa grozi na nek način ustavni spor. Veste, da je Ustavno sodišče dejansko razveljavilo 95. člen ravno zaradi takšnega pristopa.</p>
                  <p>Torej, v tej zvezi potrebujemo na vsak način konsenz, eno veliko parlamentarno soglasje. Zato je liberalna demokracija začela zelo aktivno dejavnost v tej zvezi, da bi pridobili vse naše parlamentarne stranke k temu projektu na nek način, da bi lahko izvedli ta projekt za dosego istega cilja. Jaz sem že rekel: ko analiziramo cilje med parlamentarnimi strankami ni bistvenih razlik. Gre samo za ta pristop - tu smo malo različni. In če bi tu dosegli soglasje, potem je ta projekt galantno izvedljiv.</p>
                  <p>Pred nami so dejansko problemi bolj v tem, da dosežemo na nek način konsenz. Bilo je tudi veliko razprav okrog tega, ali je smiselno, da vodimo danes to izredno sejo, ali ne. Na koncu smo pač ugotovili, da je to prav, da jo vodimo na nek način predvsem zaradi tega, ampak s ciljem, da bi pa le vendar današnji zbor dal neka napotila oziroma bi neke sklepe sprejel v tej zvezi, da bi dejansko Vlada pripravila materiale do prve seje v septembru v taki obliki, da mi lahko izpeljemo ta naš projekt do konca leta.</p>
                  <p>V tej zvezi predlagamo sledeče sklepe oziroma predloge Državnemu zboru, da sprejme takšen sklep nekako, da nalaga Vladi nekatere zadeve. In sicer, prva zadeva se mi zdi, da smo enotni, da se morajo volitve izvesti do konca tega leta. Tu smo si enotni, recimo. Druga zahteva bi bila pač taka, da bi Vlada morala pripraviti predlog zakona o območjih občin v eni varianti,  ki bi bila, recimo, z ustavnega vidika in pa z vidika naših soglasij sprejemljiva in izvedljiva. Vlada bi morala pripraviti dejansko v primernem roku - to pomeni do jeseni - tudi predloge vseh potrebnih zakonov za izvedbo tega projekta. Predvsem gre tu za zakon o mestnih občinah, potem zakon o finaciranju, spremembe zakona o lokalni samoupravi, spremembe zakona o volitvah ter spremembe zakona o referendumih.</p>
                  <p>Kot eno tako napotilo Vladi bi bilo to, glede na probleme, ki jih imamo ravno pri tem medsebojnem sporazumevanju in da bi prišli do enotnega cilja, da bi se vendar Vlada maksimalno začela tudi angažirati pri usklajevanju parlamentarnih strank za dosego tistega projekta, s katerim bo prišla v jeseni na dan.</p>
                  <p>Seveda, da bi pa zadeva dejansko bila operativno močnejše zastavljena, predlagamo tudi predsedniku, da predlaga Državnemu zboru čimprej ministra brez listnice. V tej zvezi dejansko lahko rečem konkretno na koncu, da kot ste videli, recimo, iz izvajanja, da je Liberalna demokracija nagnjena k tej rešitvi, bolj k drugi varianti s tem, da pa dosežemo maksimalno soglasje, da ne bi, recimo, bila ta varianta ustavno ogrožena. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Za besedo se je prijavila v imenu poslanske skupine gospa Jana Primožič. Za njo bo dobil besedo še gospod Janez Podobnik. Želel sem pa potolažiti gospoda dr. Rupla, da ni samo kultura tista, ki zanima malo poslank in poslancev, pa ga žal ne morem, ker ni prisoten. Prosim.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Dober dan. Spoštovani gospod podpredsednik, drage poslanke in poslanci! Osnovno stališče poslanske skupine Slovenskih krščanskih demokratov kot demokratične stranke je izvajati ustavo in zakone. Zakon o lokalni samoupravi je bil sprejet konec leta 1993. Po prvi odločbi Ustavnega sodišča, ki je zahtevalo sočasnost reforme, je bil podaljšan tudi mandat občinskim skupščinam do konca leta 1994 in v tej zvezi tudi prestavljene volitve na december letos. Sledili sta še dve odločbi Ustavnega sodišča, ki poudarjata zlasti to, da sestavljajo reformo lokalne samouprave vse komponente, da pa je teritorialna najpomembnejša. Ustavno sodišče je z razveljavitvijo 13. in deloma 14. člena napotilo Državni zbor, da določi kriterije za določitev območij občin in torej, da se mi ne odločamo o velikih oziroma za velike oziroma majčkene občine, ampak za take občine, ki omogočajo lokalno samoupravo, se pravi za tako območje, za katero ljudje čutijo medsebojno povezanost in skupne interese. Ni bilo oziroma za nas ni pomembno toliko število prebivalcev v posamezni občini, ampak je bolj pomembno izpolnjevanje pogojev in zlasti upoštevanje različnosti občin - od gorskih, obmejnih in tudi mestnih občin.</p>
                  <p>Problemi, ki se odpirajo v tej situaciji, so zlasti dvoji. Prvič, referendumi da ali ne, se pravi ponovni referendumi. Naš predlog je, da v ponovne referendume ni pametno iti. Pomembno je čimbolj upoštevati referendumske rezultate in pa iti v združevanje krajevnih skupnosti in pa naselij po strokovnih podlagah in kasneje s spremembo zakona o lokalni samoupravi, lahko že septembra, odpreti možnost za nadaljnje preoblikovanje občin. Druga je časovna komponenta, na kateri je opaziti največ razlik, se pravi, kdaj izvesti to reformo.</p>
                  <p>Vlada nam je pripravila svojo in pa varianto stroke. Če ocenjujemo prvo in drugo varianto - pri tem je treba povedati, da je bila varianta tri obravnavana še pred odločbo Ustavnega sodišča - lahko rečemo sledeče:</p>
                  <p>Varianta ena je čista tako pravno kot strokovno; strokovno je sicer zahtevna, a poudarjam, da je možna. Pri tem je seveda treba v čim večji meri upoštevati pozitivne referendumske izide in v tej smeri spremeniti zakon o lokalni samoupravi.</p>
                  <p>Druga varianta je nejasna in - zlasti s pravnega vidika gledano neustavna, saj so volitve v dosedanjih občinah neustavne. V tem primeru bi seveda predlagatelji želeli sprejeti ustavni zakon, kar pa ne gre v smer uresničevanja ustave, kar je za nas bistvenega pomena.</p>
                  <p>Poslanska skupina Slovenskih krščanskih demokratov podpira torej Vladno varianto. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Janez Podobnik, izvolite.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani! Kljub temu da je točka današnjega dnevnega reda izredne seje naslovljena s projektom lokalne samouprave, v poslanski skupini Slovenske ljudske stranke pričakujemo, da se bomo pogovorili, ne seveda o vsebini oziroma</p>
                  <p>da bi začeli od začetka, ampak da bi se pogovorili, kako projekt lokalne samouprave izpeljati in ga tudi nekako zaključiti.</p>
                  <p>Trije bistveni okviri so, v katerih pričakujemo, da bo tudi Državni zbor iskal neko skupno rešitev. Prvi je ustava, drugi so odločbe Ustavnega sodišča, ki jih mora Državni zbor spoštovati. Tretji okvir, ki je morda nekoliko v ozadju, po našem mnenju pa je zelo dobro izhodišče za iskanje rešitev, ki bi pripeljale do nekih pozitivnih rezultatov, pa je vsebina evropske listine o lokalni samoupravi. Enostavno pozabljamo na to možnost, in če bi jo pogledali, bi videli, da je to zelo širok dokument, ki daje zelo široka izhodišča in bi bila morda tudi priložnost za relativno razdeljeno tako politično in splošno javno mnenje pri tem vprašanju.</p>
                  <p>Mi smo pravzaprav veseli oziroma na podlagi sklepa Državnega zbora se je Vlada aktivno vključila v ta projekt, v izvedbo projekta lokalne samouprave, to podpiramo. Dejstvo je, da je Državni zbor v določenem smislu pri tem zašel v slepo ulico in je nujno, da ob pomoči Vlade projekt peljemo naprej.</p>
                  <p>Povsem na kratko. Pričakujemo, da bomo danes Vladi naložili, da nam do septembrske seje pripravi zakon o območjih občin, pričakujemo, da bomo danes Vladi dali nekakšna napotila oziroma jo spodbudili, da tudi do septembrske seje pripravi vsaj zakone za prva branja: zakon o mestnih občinah, zakon o financiranju  občin in zakon o razvojno šibkih občinah. In pričakujemo, da bo pri tistih temeljnih vprašanjih glede zakona o območjih občin Vlada sledila osnovnemu cilju, ki izhaja iz odločbe Ustavnega sodišča in iz ustave in kar je tudi delno razvidno iz njene prve variante, da se v čim večji meri upošteva volja ljudi, ki je bila izražena na tistih območjih, kjer so bili referendumi izglasovani, da bo pa pri najtežjem vprašanju - kaj storiti s tistimi področji, kjer je bila volja negativna - Vlada iskala kompromisno rešitev. V katerem krogu? V tem, da bo upoštevala strokovne podlage, toda, da bo s temi strokovnimi podlagami in rešitvami, ki jih bo predlagala, zelo hitro iskala konsenz oziroma obvestila legitimne predstavnike ljudi na terenu - to pa so vendarle občin- ske skupščine ali krajevne skupnosti - ali na kakšen drug način šla med ljudi in iskala med njimi konsenz za takšne rešitve.</p>
                  <p>Prav tako smo odprti seveda tudi za vprašanje, ki je tudi strokovno vprašanje glede na odločbo Ustavnega sodišča, kakšen je status referendumov. Ustavno  sodišče nas je presenetilo, ko je reklo, da pač so samo posvetovalnega značaja in da bi se nekako ne kot pravilo odločali tudi za referendume. Mi pričakujemo, da bo Vladi uspelo do septembrske seje v tem smislu pripraviti zakon o območjih občin in v tem smislu tudi pričakujemo - smo seveda tudi pripravljeni na dogovore z ostalimi parlamentarnimi strankami - da bi v letošnjem letu, v decembru izpeljali lokalne volitve. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo v imenu poslanske skupine? Gospod Ivo Hvalica. Izvolite.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! Govoriti o lokalni samoupravi pred tem cenjenim zborom je skoraj, bi rekel, nekoristno. Poglejte, govorim trenutno pred zborom, ki ni sklepčen. To dokazuje pravzaprav, kakšno je zanimanje oziroma do kakšne stopnje smo pripeljali to razpravo. Non stop si mečemo žogico sem in tja. Osebno sem mnenja, da je to mogoče edini projekt tega zbora, ki je propadel. Državni zbor je tu doživel fiasko, njegova komisija pa še posebej. Dvojna diskvalifikacija ustavnega sodišča je več kot jasno spričevalo. Torej prepustimo to tistim, ki zmorejo to opraviti. Jaz mislim, da je to lahko Vlada oziroma njena služba za lokalno samoupravo.</p>
                  <p>Naša poslanska skupina podpira prvo varianto, s tem da bi to po možnosti korigirali tako, kot je napisal gospod Peršak, da  bi upoštevali v največji možni meri pozitivne izide referenduma. Vse drugo bo lahko samo še nadaljnje razpravljanje dveh strani, ki sta si daleč narazen na dveh bregovih in ne bo dalo rezultata. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo v imenu poslanskih skupin? Preden dam besedo poslankam in poslancem, imam pa že dve prijavi, mi dovolite, da pojasnim, kako nameravam voditi to točko dnevnega reda proti koncu. V skladu s 55. in 166. členom našega poslovnika namreč ugotavljam, da nimamo nobene podlage za odločanje na Državnem zboru pod to točko dnevnega reda. Torej lahko to točko pripeljemo do konca in jo zaključimo na tri načine: prvi je, ker nimamo nobene podlage za odločanje, da gre torej za informacijo, s katero smo se seznanili in ko je zaključena zadnja beseda prijavljenega k razpravi, je končana tudi ta točka dnevnega reda.</p>
                  <p>Drugi je, da vrnemo skupaj z našo razpravo vse skupaj v obravnavo matičnemu delovnemu telesu, Komisiji za lokalno samoupravo, da v času trajanja te izredne seje pripravi predlog ocene stanja in predlog prioritetnih nalog, ki ga je zapisala v svojem sklepu - nekorektno v odnosu na poslovnik, kajti morala bi ona predlagati to gradivo - torej, da ji naložimo, da to gradivo še  za to sejo pripravi.</p>
                  <p>Tretja možnost je, da upoštevamo 73. člen poslovnika in preložimo razpravo in odločanje na naslednjo, torej na septembrsko sejo Državnega zbora.</p>
                  <p>Glede na to, da kot predsedujoči lahko odločam o predlogih, s tem da se izjasnim za to, kateri predlog je predlog predsedujočega, bi predlagal, da bi upoštevali naslednji vrstni red.</p>
                  <p>Najprej bi dal, ko bomo zaključili razpravo, na glasovanje, da ostanemo pri tem, da gre za informacijo. Torej da pravzaprav sprejmemo informacijski sklep, da smo se seznanili s temi in temi gradivi.</p>
                  <p>Druga naslednja rešitev za zaključek točke, o kateri bi glasovali, je, da po 73. členu ugotovimo, da razpravo in odločanje prelagamo na septembrsko sejo in s tem zaključimo to izredno sejo, kar se tiče te točke dnevnega reda.</p>
                  <p>In tretja - če prvi dve ne bi bili sprejeti - da matičnemu delovnemu telesu vse skupaj vrnemo, da nam pripravi podlago za odločanje, torej oceno stanja in predlog prioritetnih nalog še za to sejo.</p>
                  <p>Prosim tudi, da vse sklepe - ki bi jih eventualno predlagali, če bi sprejeli to tretjo varianto - ki bi jih vključili in ponudili matičnemu delovnemu telesu - oddate v pisni obliki. Moram reči, da nisem pripravljen nobenega od sklepov, ki jih predlagate, dati na glasovanje pred odločanjem in brez odločanja matičnega delovnega telesa in bom obrazložil zakaj. Ne želim - glede na poročilo, ki smo ga dobili od usklajevalne delovne skupine in od samega matičnega delovnega telesa, Komisije za lokalno samoupravo - da bi brez uskladitve, z navadno večino na tem zboru, ki bi jo zdajle, recimo, na hitro sklicali ali pa čez kakšno uro, izglasovali neke sklepe, ki bi že zapeljali reformo lokalne samouprave v neko od možnih smeri, potem bi pa septembra ugotovili, da je to tista smer, za katero nikakor ne moremo dobiti potrebne večine. Zato menim, da brez kvalificirane ocene in prioritetnih nalog, ki bi jih podprlo - tudi v zvezi s predlaganimi sklepi - matično delovno telo, brez tega torej ne bi kazalo sprejemati vsebinskih sklepov in odločitev o tem, v katero smer naj bi šla reforma - tudi upoštevaje dosedanje besede in razpravo.</p>
                  <p>Besedo dajem poslankam in poslancem. Prvi ima besedo gospod Tone Anderlič, potem pa še gospod Izidor Rejc.</p>
               </sp>
               <sp>
                  <speaker>TONE ANDERLIČ:</speaker>
                  <p>Spoštovani! Glede na uvodno poročilo gospoda Vlaja in pa glede na potrebo, da vendarle Državni zbor, tako kot je naložil Vladi na junijski seji in tako, kot je ob sprejemanju dnevnega reda za julijsko sejo bila razprava, ugotovi, da je Vlada pripravila strokovne podlage in tisto, kar je bilo naloženo, da poskušamo skozi to razpravo, ki bo verjetno dala tudi kakšne konkretne predloge - in jaz bi potem, ko bom prišel na vrsto kot diskutant, podal neke predloge - da se matično delovno telo potem sestane in da poskušamo sprejeti neka stališča, ki bi bila Vladi v pomoč, da bi septembra meseca pripravila vse tisto, kar je nujno, če hočemo letošnje leto izpeljati volitve in pa reformo lokalne samouprave vsaj zapeljati tja, kamor je konec koncev že bila usmerjena z vsemi aktivnostmi, od sprejema zakona o lokalni samoupravi in vrsto drugih stvari, vključno z izpeljavo referendumov. In zato predlagam, da vendarle ne gremo po drugi poti kot drugi. Torej, da se matično delovno telo po razpravi sestane in ugotovi, ali so kakšne osnove za to, da lahko sprejme Državni zbor določena stališča v zvezi s tem. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Izidor Rejc, še vedno proceduralno. Moram reči, da to, da imamo proceduralno razpravo pri tej točki, kaže, da ta točka ni bila pripravljena za razpravo. Prosim.</p>
               </sp>   
               <sp>   
                  <speaker>IZIDOR REJC:</speaker>
                  <p>Gospod podpredsednik, ravno to hočem povedati. Zdaj, ko še ni dolgo časa od svetovnega prvenstva v nogometu, bom s to intonacijo začel. Če je matično delovno telo dobilo rdeči karton, parlament rumenega, vodstvo parlamenta danes spet rumenega, potem vemo, kje smo. Skratka, sklicali smo in ste 14. izredno sejo, ne vemo, kaj bi s tem, zapravljamo čas, ne vemo, kako bi se iz tega izvlekli, skratka zabredli smo v veliko neodgovornost in v veliki brezsmisel okrog tega in ne morem se strinjati, da bomo tako delali. In ne vem, čemu se je sploh ta seja sklicala, če ni kaj v roke vzeti. Ugotavljam, da se enostavno ni o ničemer se pogovarjati. Preložili bomo na september, kar seveda pomeni, da ne eden ne drugi in ne tretji, nihče ni nič napravil.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Pukl, imate vi tudi proceduralno? Potem pa še gospod Žarko Pregelj.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala, gospod predsedujoči za besedo. Pred sabo imam poročilo včerajšnje seje delovnega telesa, kjer sem nadomeščal stalnega člana gospoda Hvalico. Moram povedati, žal, predsedniku, da potek seje ni zabeležen v tem zapisniku tako, kot je potekal. Osnovno vprašanje je bilo, ali naj Državni zbor obravnava problematiko samouprave ali ne. Iz tega zapisnika to ni razvidno. Sam sem se zavzemal za to, da mora Državni zbor obravnavati in tudi sprejeti stališča, ker sem ocenil, in tudi pri tej oceni vztrajam, da odbor - pa naj mi oprostita gospod Peršak in gospod Ribičič - ob taki filozofiji obravnavanja nikdar ne bo prišel do takega konsenza, da bi lahko Državnemu zboru predlagal rešitve. Zato menim, da je Državni zbor tisti, ki naj odloča. Imamo vsaj tri primere in mi lahko se odločimo, da vsaj napotila, navodila damo oziroma se odločimo za eno od rešitev te konstrukcije, sicer se bomo lahko sestali, pravzaprav se bo sestal matični odbor, bo zelo globoko, temeljito, ustavno-pravno, neustavno-pravno razpravljal ure in ure, do zaključkov pa ne bo prišel.</p>
                  <p>Predlagam, da današnji zbor odloča po opravljeni razpravi, in sicer imamo lepo jasno napisane tri variante, zlasti pa da odločamo o sprejemu prve variante Vlade oziroma druge in tretje variante; da se vsaj ta zadeva premakne, ker sicer lahko zelo objektivno pričakujem, da se sploh ne bo. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Žaro Pregelj, izvolite. Potem pa še gospod Tone Peršak. O variantah pa ne moremo glasovati na Državnem zboru, dokler nimamo predloga, o kateri naj glasujemo. Prosim. Ta predlog pa mora dati matično delovno telo.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Res je poročilo matičnega odbora deloma pomanjkljivo. V 1. točki stališč zgolj uvršča to točko na dnevni red te izredne seje, kar je bilo storjeno. V 2. točki v bistvu pojasnjuje, kdo naj bi nastopal, hkrati pa tudi omenja v bistvu to posebno delovno skupino, kar bi bilo nekje podobno kot zainteresirano delovno telo. V tretji točki omenja med drugim, da naj se obravnava, poleg informacij oziroma gradiva Vlade, tudi stališče te delovne skupine. Jasno je, da je s tem implicitno vnesena notri tudi obravnava teh variant. Mislim, da je to matični odbor naredil, ni pa jasno svoje volje izrazil. Tega ni naredil, dejstvo je, da ni podal mnenja. Verjetno bi moralo vsaj pisati, da pač mnenja nima in da prepušča odločitev Državnemu zboru. Implicitno je pa tudi napisano. Dejstvo je, da so te variante v soigri notri, ker matični odbor govori o tem, naj zbor obravnava tudi stališča te posebne delovne skupine. Poleg tega imamo stališče Vlade, katerega zopet navaja matični odbor. Tako da v resnici lahko odločamo. Res pa je, da poročilo tehnično ni pravilno pripravljeno. To pa nedvomno drži. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Tone Peršak, izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! Jaz sem se prijavil za poslansko razpravo, ampak sodim, da je pametno, da zbor ne čaka, ampak da se najprej se odloči o tem, ali bo po tej razpravi sprejemal nekakšne sklepe ali ne. Kajti, če se bo odločil, da bo sprejel samo informacijo, tako kot je bil eden od predlogov, potem jaz ne bom razpravljal kot poslanec, ampak bom glasoval za to, da je sprejel informacijo. Če se bodo pa sprejemali sklepi, potem bom želel kot poslanec razpravljati in se opredeliti do tistih vprašanj, ki so po mojem mnenju odprta.</p>
                  <p>Zato predlagam, da se zbor najprej odloči o tem, ali je cilj te razprave sprejem nekih sklepov, nekih usklajevalnih stališč ali ne. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Jožef Kopše ima besedo v zvezi s proceduro.</p>
               </sp>
               <sp>
                  <speaker>JOŽEF KOPŠE:</speaker>
                  <p>Mislim, da je nujno, da zbor razpravlja in da ni te dileme, ki jo je podpredsednik prej navajal, in da na koncu sprejema neka napotila in sklepe ne glede na to, da matično telo, ali pa če je to tako poslovniško res točno zapisano in zahtevano, da se na hitro sestane in da neka napotila Vladi.</p>
                  <p>Včeraj je predstavnik Vlade na odboru jasno in glasno rekel, da pričakuje od tega državnega zbora, od današnje razprave, da bo dobil določene indice, določena napotila in določeno pot, po kateri naj Vlada nadaljuje delo te tematike.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Gospod Ivan Sisinger, gospod Miroslav Mozetič in potem še gospod Žarko Pregelj.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsedujoči! Moram izhajati iz včerajšnjega razgovora na seji Komisije za lokalno samoupravo.</p>
                  <p>Mislim, da smo se prisotni na komisiji tudi o tem na sami seji vprašali, kaj pravzaprav naj na izredni 14. seji Državni zbor dela danes. In če je bila že sklicana, je seveda bilo jasno v ospredju to, da ne gre samo za to, da ugotovimo, kaj se je na tem projektu lokalne samouprave pravzaprav zgodilo, kaj je - ker to poznamo. Gre za korak dalje in tu smo na nek način vendarle prisluhnili gospodu Vlaju, ki je bil mnenja, da bi kazalo na 14. izredni seji temeljito spregovoriti o predlogih Vlade. Mi smo zadolžili Državni zbor, Vlado, da ob celi situaciji, ki je nastala po referendumih, da Vlada pride pred Državni zbor. Vlada je pred Državni zbor prišla, prišla je tudi pred Komisijo za lokalno samoupravo in mnenje, tudi gospoda Vlaja, je bilo na včerajšnji seji v tej smeri - kateremu smo tudi mi ostali člani, ki smo bili prisotni, v glavnem potrdili v tem - da je prav, da ne čakamo jesenskega obdobja in da ne mirujejo ti predlogi Vlade po prvi, drugi in tretji varianti do meseca septembra, ker bi nam potem resnično zmanjkalo časa za to, kako izvesti potem in kje izvesti volitve v mesecu decembru 1994. Zato smo smatrali, da je prav, kot so nekateri že v tej svoji razpravi rekli, da se vendarle moramo odločiti o tem, da ne gre samo za to, da sprejmemo neko informacijo kot informacijo Vlade itd. osebno menim, da ne gre za to, tudi sam nisem za to - ampak sem za to, da celovito spregovorimo o teh treh variantah, da tudi - kot je bilo s strani predsedujočega že povedano - da se bo po razpravi morala sestati Komisija za lokalno samoupravo in se izreči za eno od teh variant. Za vse tri variante ne bomo mogli biti. To se pravi, mi se moramo dokopati do tega, da bomo vedeli, kaj pravzaprav naj čez to obdobje počitnic, kot je lepo rekel gospod Vlaj, naložimo Vladi in tej strokovni službi, kaj naj čez avgust, do tega dneva v septembru in tako naprej, pa pripravi na področju ostale zakonodaje, ki bo potrebna, da jo bomo septembra že celovito obravnavali in sprejeli. Spremembe odloka, spremembe zakonov, spremembe drugih stvari, to ni mogoče septembra naložiti in potem kdaj opraviti volitve.</p>
                  <p>To se pravi, osebno sem za to - kot sem tudi včeraj bil na komisiji - da se ta razprava opravi - kot je gospod Peršak lepo prej povedal - se moramo o tem izreči, ampak potem pa se izreči tudi - kar pa menim tudi jaz sam in posamezni poslanci - do teh treh predlogov in do teh treh variant, ki nas peljejo v rešitev v sedanjem času, v letošnjem letu. Za to gre. Mi nimamo veliko manevrskega prostora oziroma sploh ga nimamo. Sploh ga nimamo več. Mi smo skoraj pred dejstvom, kaj bomo naredili na področju volitev v letošnjem letu. Zato bi se kar odločili, da to razpravo temeljito opravimo, in da tudi na tem izrednem zasedanju sprejmemo neke konkretne sklepe, ki bi obvarovali vladno službo, da dela na zadevah, ki so konkretne, na da ji bomo konec septembra naložili, sedaj pa naredite. Kaj bo pa potem, ko bo mandat potekel skupščinam? Sedaj se da še kaj storiti, ampak to na tem zasedanju.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Besedo ima Miroslav Mozetič, potem pa še gospod Žarko Pregelj.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala za besedo. Drage kolegice, dragi kolegi. Če me spomin ne vara, smo po referendumu v tem planu sprejeli nek sklep, s katerim smo praktično vladi prenesli izdelavo tega projekta naprej. Tudi to smo inplicitno verjetno izrekli, da mi na nek način, vsaj tako, kot je tekel, ga nismo sposobni speljati. S tega vidika je morda res ta razprava o teh variantah, ki jih je Vlada prinesla, nepotrebna oziroma je koristna v toliko, da Vlada ve, kakšno je razpoloženje med poslanci in poslanskimi skupinami do tega, kar ona pripravlja. In pripravila je dve varianti in okrog tega se krešejo stališča. Mislim, da tudi če ne sprejmemo nobenega sklepa, je koristno, da o tem razpravljamo.</p>
                  <p>Druga stvar, ki je tudi na nek način proceduralna, se meni tako postavlja vprašanje: če smo tukaj sprejeli sklep, naj to Vlada naprej dela, prej smo pa imeli neko posebno komisijo, ki je bila zadolžena za projekt lokalne samouprave, če je projekt lokalne samouprave prenesen na Vlado, potem mislim, da ta komisija nima več kaj delati in potem je tukaj Komisija za notranjo politiko oziroma odbor za notranjo politiko, v katerega pristojnost to spada. Vlada naj prinese projekt in je potem ta odbor tisti, ki je matični odbor, ki bo delal na tem, ker v področje notranje politike, notranjih zadev spadajo te stvari.</p>
                  <p>S tega vidika ne podpiram teh predlaganih sklepov, da bi stvar tako zastavili, da o tem ne razpravljamo, da zadevo prenesemo na september. Če si imamo še kaj povedati okrog teh dveh variant, si povejmo; ne glede na sklepe bo pač Vlada morala prinesti septembra svoj predlog v ta državni zbor. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima še gospod Žaro Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Če dovolite, če še enkrat ugotovimo, kaj v resnici imamo pred seboj. Naslov točke je projekt lokalne samouprave - nobena informacija, nobeno poročilo, ampak projekt - in iz tega je treba izhajati.</p>
                  <p>Kot gradivo imamo pred seboj gradivo Vlade; prvi del gradiva so izhodišča za uvedbo lokalne samouprave v Republiki Sloveniji in bi lahko rekli, da je neke vrste poročilo o stanju, kajti to so dejansko izhodišča in to poročilo lahko zbor sprejme ali pa ga ne sprejme; lahko bi celo rekli, da je morda to delna informacija, ampak v resnici poročilo, ki govori o nekem stanju, ni zgolj informacija.</p>
                  <p>Potem imamo pa predloge, direktne predloge Vlade za izvedbo projekta lokalne samouprave in to so akti, ki sicer niso deklarirani ne kot zakoni ne kot odloki, ampak neke vrste programski dokumenti oziroma dokumenti, ki določijo določen potek dogodkov. In dani so trije predlogi. Naloga zbora je, da se o teh treh predlogih odloči. In tega prosim, ne smemo preslišati oziroma iti mimo. Obravnava je možna, odločanje mora biti pa takrat, kadar matični odbor poda mnenje. Torej matični odbor bi moral, kot je že predsedujoči prav ugotovil, podati jasno mnenje, kateri predlog podpira. In enostavno poslovniška možnost obstaja, da zbor prekine obravnavo in zahteva od matičnega odbora, da pripravi še to stališče, ki ga je dolžan narediti in s tem je zadeva rešena.</p>
                  <p>Mislim, da bi bilo kakršnokoli odlašanje na jesen v resnici miniranje reforme lokalne samouprave. To je očitno. Vlada, ki je zdaj postala nosilec tega projekta - ni več Državni zbor, to se moramo zavedati - mora vedeti, kaj bo v tem mesecu delala. Njene službe morajo krepko delati, če želimo, da se koncem leta lahko uresniči lokalna samouprava tudi z novimi volitvami v nove lokalne skupnosti, tako kot določa ustavni zakon. Mislim, da tukaj ne moremo mimo obstoječe zakonodaje in stalno manipulirati z določenimi spremembami, kajti to vnaša v državo oziroma v celotno družbo, da smo bolj konkretni, določen nemir, ki ni produktiven in ki lahko pripelje do določenega nezadovoljstva, nezaupanja med državljani - in to verjetno ni v korist nobeni vladi in tudi ne nobenemu parlamentu.</p>
                  <p>Zato menim, da je prav, da tukaj zadevo odgovorno peljemo naprej tako, da v tej fazi odločimo, kateri predlog, ki jih Vlada  sedaj ponuja,  se pravi kateri izmed treh je najprimernejši. In nobena druga možnost trenutno ni v igri, ker za njo ni dokumentacije; dokumentacija so ti trije Vladni predlogi in ne kakršnekoli možnosti. Kajti zavedati se moramo, da za vsak takšen predlog morajo biti določena gradiva in Vlada je to pripravila in mislim, da moramo do nje biti korektni. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima še gospod Vitodrag Pukl.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo. Menim, da je večinsko stališče, da bi zbor danes odločil, menim pa tudi, da je sprejemljivo stališče, da obravnava predloge in da svoje mnenje matični odbor, vendar menim, da bi sprejeli sklep, da naj matični odbor odloča, naj ne išče soglasja. Bistvo vsega dogajanja so odločitve. Matični odbor mora odločati. Če bo z enim glasom večine odločil, bo to stališče z enim glasom večine. Če bomo mi potem o tem stališču odločali, bo stališče, sprejeto z enim glasom večine, stališče Državnega zbora. Ni pa sprejemljiva filozofija matičnega odbora, da išče soglasje, in če ni soglasja, da se potem spogleda in reče: ni soglasja, Državni zbor naj to ne obravnava, naj se prelaga, dokler ne bo soglasje doseženo. To ni res. To ni parlamentarna demokracija, to ni strankarska demokracija in menim, da bi morali to izrecno naložiti matičnemu odboru, naj odloča.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Gospod dr. Ciril Ribičič. Izvolite. Potem pa predlagam, da počasi zaključimo. Saj bom dal predlog sklepa. Prosim.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>No, zato, da bom krajši, se bom izognil tudi nekaterim polemikam okrog tega, ali je komisija potrebna, nekateri govorijo o odboru, ki ga ni, in tako dalje. To, da bi poskušali po referendumu priti do večje stopnje soglasja parlamentarnih političnih strank, je bila ideja, ki je dobila veliko podporo na kolegiju in na podlagi tega je bila oblikovana posebna skupina, medtem ko je predsednik Državnega zbora poprosil komisijo, da počaka s svojo aktivnostjo toliko časa, dokler ne bo prišlo do večje skladnosti med parlamentarnimi poslanskimi skupinami in z Vlado, ki pripravlja te rešitve. Ni res, da bi kadarkoli prevzela komisija vlogo Vlade na tem področju, razen z eno samo izjemo, da je bila skupina poslancev predlagatelj zakona o lokalni samoupravi, samo enega zakona s tega področja, vendar še v času, ko Vlada ni imela svoje strokovne službe za reformo lokalne samouprave, ampak je bila posebna strokovna skupina oblikovana v okviru že prejšnjega odbora in sedanje komisije za lokalno samoupravo.</p>
                  <p>Tisto, kar je nas posebej v tem trenutku preokupiralo in moram povedati, da na predlog gospoda Peršaka, je bilo to, da ne bi zaradi tega, da bi hiteli - gospod Pukl se je zavzemal včeraj korektno in nekorektno na komisiji za to, da hitimo, pa da gremo v to izredno sejo. To izredno sejo tukaj imamo. Večkrat je bilo tudi s strani drugih predlagano, da hitro glasujemo, vendar so ta glasovanja ponavadi vodila v pat pozicijo ali pa do tega, da je del poslancev sprožal ustavne spore zoper večinske odločitve tega državnega zbora. Zato se nam je zdelo, da ni smiselno, da silimo Državni zbor v to, da z glasom ali dvema večine sprejme eno ali drugo varianto, ampak da poskušamo iskati tiste rešitve, ki bodo dobile širšo podporo - brez iluzije, da lahko dosežemo visoko stopnjo soglasja.</p>
                  <p>Državni zbor naj odloči, kakor meni, da je najbolje. Mi v komisiji bomo seveda opravili svojo funkcijo matičnega delovnega telesa. To, da ga za to sejo nismo v celoti, se seveda zavedamo. Razlog je v tem, da niti komisija niti usklajevalna skupina ni predlagala sklica te izredne seje, ampak je to predlagal kolegij, mi smo potem temu sklepu sledili in naredili, kar je bilo možno narediti preko noči.</p>
                  <p>Mislim, da je že dosedanja diskusija opozorila na neke stvari, ki jih lahko seveda tudi zapišemo, pa tudi če jih ne bomo sprejeli kot formalen sklep - če bi se tako odločil Državni zbor - menim, da bo glede na argumente, ki so bili povedani, te stvari Vlada v svoji nadaljnji aktivnosti upoštevala.</p>
                  <p>Skratka, če bi sklenili tako, kot je bil eden od prvih predlogov predsedujočega, dr. Krefta, mislim, da bi to vseeno lahko šteli za koristno etapno razpravo, ki je dala nekaj novih argumentov in idej Vladi v zvezi z njenim delom.</p>
                  <p>Prvo, povedano je bilo kar nekaj idej o tem, v kateri smeri dograjevati zakonodajo, s tem, da se ne moremo zadovoljiti samo s tistimi predlogi, ki jih je oblikovala Vlada.</p>
                  <p>Drugo. Dana je bila pozitivna ocena tistega, kar je pripravljeno in zlasti tistega dela, ki jih Vlada predlaga glede kriterijev in pogojev za oblikovanje občin, zlasti vsebinskih, medtem ko se pri številčnih kaže, da je vsaj del komisije in Državnega zbora za to, da se ob številki 5.000 prediskutira tudi druga rešitev, da bi bil ta številčni pogoj za oblikovanje občin nižji.</p>
                  <p>Tretje skupno stališče je, da se volitve opravijo letos.</p>
                  <p>Verjetno je še nekaj stvari - ki jih sam nisem sedaj povedal - takšnih, ki kažejo neko skupno voljo v iskanju rešitev in ki lahko pomagajo Vladi pri pripravi predlogov za september. Seveda pa obstojijo resne razlike glede tempa uveljavljanja reforme in glede prehodnih rešitev. Moram pa reči, da tudi glede tega člani komisije ne mirujejo. Vi ste videli, da je v poročilu komisije zapisano, da sta zlasti dve poslanski skupini poskušali v zadnjih dneh oblikovati nek konkreten predlog take prehodne rešitve, ki poskuša upoštevati elemente iz različnih variant. Sem eden od soavtorjev takšnega poskusa, vendar menim, da bi današnja obravnava tega poskusa prej škodovala kot koristila temu, da bi za takšen poskus dobili večinsko podporo.</p>
                  <p>Tako da ne vidim velike koristi od tega, če boste sprejeli predlog gospoda Pukla in nas prisilili, da se opredelimo za eno od variant. Komisija bo to seveda storila, če menite v Državnem zboru, da je to smiselno, se pa bojim, da na hitro danes oziroma do jutri ne bomo prišli do take rešitve, ki bi dobila visoko stopnjo podpore. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Spoštovane kolegice poslanke, spoštovani kolegi poslanci, poleg tega da prosim seveda, da se zagotovi sklepčnost v dvorani, se zahvaljujem za to razpravo o proceduri;  mogoče je bila malo neobičajna, izzval sem jo s svojim tremi predlogi. Ugotavljam, da je razprava pokazala voljo in odgovornost, da na tej izredni seji pod to točko dnevnega reda sklepamo tudi o vsebinskih vprašanjih, da ne ostanemo pri informaciji in da se ne zadovoljimo s praznimi proceduralnimi sklepi, da bi, recimo, stvar delali jeseni. Zato seveda predlagam, preden bi prešli k razpravi poslank in poslancev - kajti sicer ta razprava ima drugačno vsebino, kot je utemeljeno pripomnil gospod Peršak - da Državni zbor glasuje o naslednjem predlogu sklepa:</p>
                  <p>"Po zaključeni razpravi se sestane Komisija za lokalno samoupravo in predloži Državnemu zboru oceno stanja in predlog prioritetnih nalog izvajanja projekta reforme lokalne samouprave v jesenskem obdobju, na osnovi katerih bi Vlada Republike Slovenija lahko pripravila vse potrebne predloge za izvajanje reforme lokalne samouprave za sejo Državnega zbora v mesecu septembru".</p>
                  <p>Preden dam ta predlog sklepa na glasovanje, sprašujem, ali želi kdo o njem besedo in seveda, da se hkrati zagotovi sklepčnost v dvorani, da bomo lahko o njem sklepali. Želi kdo o tem predlogu sklepa razpravljati? (Ne.) Dajem ga na glasovanje. Glasujemo o predlogu sklepa, preden preidemo k razpravi poslank in poslancev. Predlog sklepa je, da se po zaključeni razpravi poslank in poslancev sestane Komisija za lokalno samoupravo in pripravi predlog, tako kot sem prej že obrazložil. Ugotovimo sklepčnost! (48 prisotnih.)</p>
                  <p>Kdo je za? (27 poslancev.) Je kdo proti? (16 poslancev.)</p>
                  <p>Ugotavljam, da smo ta predlog sklepa sprejeli.</p>
                  <p>Prehajam k razpravi poslank in poslancev. K besedi so se že prijavili gospodo Tone Peršak, ki mu dajem besedo in pa Jožef Kopše, Tone Anderlič ter Miran Potrč. Izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke, spoštovani poslanci! Dovolite, da v začetku te svoje razprave o današnji temi najprej opozorim na neko posebno aroganco, ki jo kaže en del slovenske politike glede maja izvedenega referenduma - besedo, da ne bo kdo užaljen, uporabljam v zvrstnem pomenu, kot oznako, ne kot vrednostno oceno.</p>
                  <p>Kaj hočem s tem povedati? Hočem najprej povedati to, da je za mene nesprejemljiva sleherna odločitev, ki ne spoštuje pozitivnih odločitev na izvedenem referendumu. Pozitivnih, seveda v tistem smislu, da je na tretjini območja Slovenije, na tretjini</p>
                  <p>predloženih referendumskih območij bil izid glasovanja pozitiven, da so ljudje izglasovali ponujena območja občin, medtem ko na dveh tretjinah niso izglasovali. Mi seveda vemo in lahko rečemo o tistem delu, kjer niso izglasovali, da so glasovali proti ponujenim območjem, vse ostale hipoteze o tem, zakaj so ljudje glasovali proti, so približne in so samo hipoteze; lahko jih je izreči najmanj deset in vsaka najbrž do neke mere drži, nobena pa ne drži v celoti, od tega, da je dobila nezaupnico slovenska politika, ki je, na tak način kot je, to pripravila, do tega, da se, kot rečeno, niso strinjali s ponujenim območjem, do tega, da niso razumeli vprašanj itn., kar je mogoče interpretirati. Ampak edina gotova interpretacija je ta, da se niso strinjali s ponujenim območjem.</p>
                  <p>Zakaj govorim o tej, kot pravim, posebni aroganci? Poglejte, rad bi povedal to, da smo mi dali pomen temu referendumu; dali smo mu pomen s tem, kako smo ga zapisali v zakonu o referendumu za določitev območij, dali smo mu pomen tudi z veliko politično kampanija tako pozitivno kot negativno - ki smo jo vodili pred tem referendumom. Nihče pred tem referendumom ni govoril o tem, ali pa zelo malo je bilo tistih, ki so govorili o tem, da je to samo posvetovalni referendum, da ta referendum ni obvezujoč. Vsi smo ljudi prepričevali o tem, da če se bodo odločili za, da bodo pač dobili občino. Razpisali smo ta referendum pod določenimi pogoji, kakršnikoli so že bili. Zdaj se ugotavlja, in vsi, tudi tisti, ki smo prej zagovarjali, da so ti pogoji takšni, kakršni so, zdaj ugotavljamo, da smo naredili napako. Ampak za mene je nesprejemljivo, da mi zaradi tega, ker ugotavljamo, ali ker nas je Ustavno sodišče ali ne vem kdo že opozoril, češ 13. člen zakona je bil narobe napisan, pogoji so bili narobe postavljeni. Mi smo pod tistimi pogoji ljudi povabili, poklicali na referendum. Zdaj, ko smo ugotovili, da so pogoji bili slabo postavljeni, pa rečemo, zdaj smo si pa premislili in zaradi tega referendum tam, kjer je bil pozitiven, ne velja in vaša odločitev ne velja nič.</p>
                  <p>Jaz se pač s tem ne strinjam in hočem pri tem opozoriti še na to, da je to bil prvi referendum takega značaja. Mi vsi referendumu dajemo zelo velik pomen. Mi smo prej poznali pač referendum, razen plebiscita, krajevne referendum, občinske, kjer so se ljudje odločali v glavnem o samoprispevkih in podobnih odločitvah. To je bil prvi, bom rekel, vsedržavni referendum. In če bomo mi s tem referendumom ravnali na ta način - bi me zelo zanimalo tudi mnenje tistih kolegov, ki sicer zelo radi govorijo o referendumu, pa si kar naprej sklicujejo razne referendume - da bomo rekli: mi smo vam referendum sicer dali, ampak zdaj se pa ne bomo po njem ravnali, potem ne vem, kaj si bodo ljudje mislili ob tem, ko bomo drugi referendum razpisali, naslednji podoben referendum.</p>
                  <p>In opozarjam na politično pa tudi pravno razsežnost te, kot pravim, arogance. Zato se bom strinjal - ko bom pač glasoval za takšno ali drugačno rešitev samo s tisto rešitvijo, ki bo v maksimalni meri spoštovala pozitivne izide referenduma tam, kjer so bili izidi pozitivni. In vse moje prizadevanje tako v tej usklajevalni delavni skupini kot v komisiji za lokalno samoupravo</p>
                  <p>je pač šlo v tej smeri doslej in bo šlo tudi poslej.</p>
                  <p>Mi seveda, ko se odločamo o tem, jasno da moramo upoštevati, ker je logika stvari taka, tudi omejitve, ki nam jih je postavilo ustavno sodišče, ki nas je tako, v prispodobi rečeno, postavilo na začetek ene zelo komplicirane slalomske proge. Na vsakih 5 m naletimo na oviro, ki se ji je treba izogniti in zato so seveda te rešitve, ki se iščejo zdaj, precej vijugaste. Ampak ustavno sodišče nas je nekako postavilo pred dejstvo, ali pa vsaj z svojo obrazložitvijo vztraja pri tem, da je ta teritorialni vidik reforme primaren po njihovi oceni, tako vsaj pišejo v obrazložitvi zadnje odločbe, in da je treba zakon dopolniti z nekimi pogoji.</p>
                  <p>Ti pogoji, o katerih se govori, so seveda druga tema, ki je in bo najbrž sporna tudi potem, ko se bomo pogovarjali o predlogih za dopolnitev zakona. Sam bi se opredelil, ker pravim, da nas v to sili tudi odločba ustavnega sodišča, čeprav naj pri tem opozorim na ustavo, zanjo pa vemo, da samo dve stvari postavlja v ospredje: eno je ta volja ljudi - in tukaj se strinjam s tem, kar je povedal gospod Ribičič, ki pravi - in po mojem je samo tako mogoče razumeti drugi odstavek 139. člena - da referendum mora biti izveden na območju, na katerem se ustanavlja občina oziroma predlaga ustanovitev občine. Se pravi, tudi če se bomo mi odločili za to, da razčlenimo sedanje občine tam, kjer niso bili še referendumi oziroma kjer niso bili izidi pozitivni, da jih razčlenimo, je na tem območju prej ko slej, po ustavi sodeč, potrebno izvesti referendum na območju te občine. Zdaj mogoče je najbrž iskati variacije na temo, ali je mogoče ta referendum izvesti, bom rekel tudi leto dni kasneje ali kaj takega, ampak najbrž mislim, da ga na tem območju treba izvesti.</p>
                  <p>Druga stvar, o kateri govori ta člen, je... oziroma o tem govori tretji odstavek, kar sem zdaj rekel.</p>
                  <p>Drugi odstavek govori o potrebah in interesih prebivalcev. Mogoče je - zdaj malo špekuliram - na podlagi te opredelitve, recimo, sklepati in govoriti o nekih pogojih, ki naj bi jih občina izpolnjevala, da Državni zbor reče: občina bo potrebe in interese prebivalcev zadovljila, če bo, recimo, imela to in to in to. To je najbrž mogoče: drugače najbrž za to striktno zahtevo po takih in drugačnih pogojih v ustavi ni pokritja.</p>
                  <p>Rad bi pa nekaj rekel v zvezi z dvema točkama teh pogojev, ki se že kažejo. Prva točka so ta ugibanja o najnižji možni številki prebivalcev. Pri tem se mi zdi najprej ena stvar nekorektna, ki se vedno znova pojavlja. Številka, ki jo mi uporabljamo, je, češ, občina se ustanovi z minimalno toliko in toliko prebivalci in ta številka se potem zmeraj primerja s številkami, ki jih poznamo iz evropskih držav, ki so pa povprečje. Mi kadar govorimo  o Avstriji, govorimo o povprečju; vi veste, da je tam povprečje malo čez 3.000 prebivalcev. Ko govorimo o Nemčiji, govorimo o povprečju. V Franciji govorimo o povprečju, tudi o Švedski, kjer je okoli 10.000, govorimo o povprečjih. In jaz mislim, da je mogoče govoriti o številkah, ampak da je dejansko mogoče govoriti o povprečju in to v interakciji z nekimi drugimi pogoji, ki so verjetno pomembni.</p>
                  <p>Zakaj to govorim? Vi imate v Sloveniji vrsto krajev ali pa možnih občin, bom zdaj rekel, lahko tudi z 2.500 prebivalci, ki so gospodarsko neprimerno močnejši, kot marsikateri s 5.000 prebivalci in bodo neprimerno lažje samostojno živeli in bili tudi občina kot pa nekateri s 5.000 prebivalci; zato ker je pač poselitev taka, ker je gospodarstvo tako razvito itn. Zato predlagam, ne izključujem pogovora o številkah, ampak naj se ta številka išče bolj v smislu povprečja in naj se iščejo, če se iščejo, predvsem stvarni kriteriji. To so kriteriji finančne sposobnosti občin za preživetje in neki drugi stvari kriteriji, ne toliko številčni.</p>
                  <p>Bom povedal še dodaten razlog za to, ker zdaj predvideno odstopanje od take ali drugačne številke se sklicuje samo na tiste primere, kjer bodo občine seveda ekonomsko šibkejše, to so te obmejne občine demografsko zaostalih ali kako se že reče, nerazvitih področij, ekološko degradirane in ne vem kakšne vse. Se pravi izjeme bodo lahko tam, kjer že tako so gospodarsko slabši, tam, kjer pa ni kakšnega drugega posebnega razloga, pa ne. In zato v tem razmišljanju predlagam predvsem to usmeritev, kot rečeno, da se ne vzame nek bolj ali manj, bom rekel, mehaničen ali pa tako določen številčni kriterij v smislu najnižje meje, kar je v vsakem primeru lahko bolj ali manj mehanično, kot rečeno.</p>
                  <p>Če se zdaj skušam opredeliti do tega, kaj vidim kot možno pot za naprej. Prvič vidim, kot pravim, da je, po mojem mnenju,  treba ustanoviti,  tudi z možnostjo kasnejšega preverjanja, kasnejšega dopolnjevanja na podlagi kriterijev itn., ampak da je treba ustanoviti čimveč občin, ki so bile izglasovane na referendumu. Kot prvo. Drugo, da je potrebno, najbrž, ker drugače ni mogoče, ker sicer volitev decembra ne bo - ker če se bomo mi zdaj opredelili, da je treba pred ustanovitvijo ostalih občin izvesti referendume, kot pravim, pa referendum za dokončno odločitev je pogoj, po mojem mnenju, ne glede na izid seveda, ampak referendum kot ugotavljanje volje je pogoj - potem predlagam, da se išče v to smer, ki jo sicer ponuja tista podvarianta, o kateri smo v delovni skupini govorili, da se ustanovijo nove občine na podlagi kriterijev itn., ampak da se vgradi notri možnost preveritve teh občin z referendumom. Lahko je to zaradi mene, kot pravim, da se s tem občinam, pa bom zdaj rekel, nek eksperimentalen, ali ne vem kakšen značaj, ampak da morajo biti dokončno potrjene z referendumom in da se bo potem Državni zbor dokončno odločal o tem.</p>
                  <p>Možnost bi bila seveda tudi ta, ki jo ponuja tista rešitev, v katero išče, kot vem, del tega zbora, da bi verjetno z ustavnim zakonom pustili ta ostala območja na nek način začasno nedotaknjena. Jaz moram reči, čeprav sem v začetku tudi sam to zagovarjal in vidim to možnost kot eno izmed možnih izidov izhodov, ampak vendarle mislim, da zaradi nekega iskanja skladnosti, bi bilo vendarle bolj smiselno iti v členitev tudi v ostalih primerih, pod temi pogoji, kot pravim, da so to preveri kasneje.</p>
                  <p>Nedvomno ne bom podprl nobene rešitve, ki bi ne omogočala volitev v decembru. In to bi še enkrat omenil, kar smo že večkrat rekli. Najbrž smo zdaj že vsi spoznali, da bo ta, naj bo tako funkcionalna, kot organizacijska, kot teritorialna prilagoditev nek daljši proces, zato mislim, da tudi ta rešitev, ki pomeni neko kombinacijo tega, kar ponuja Vlada v prvi varianti in s temi dopolnitvami, ki sem jih pač poizkušal nakazati, da ta rešitev tudi predpostavlja, da bo ta proces nekaj časa tekel, da se bodo te občine, ki jih bomo mi letos  ustanovili, še preoblikovale, da se bodo tiste najmanjše verjetno še združevale, ko bodo spoznale, da je to pametno in da se bodo nekatere drugače organizirale. V nobenem primeru pa nisem za to, kar ponuja ena izmed variant, pa četudi se predstavlja kot nekako najbolj strokovna, ki bi pač šla v celoti pravzaprav na volitve, praktično v celoti na volitve v sedanjih občinah in bi tako rekoč samo tisti najmanjši možni del izglasovanih, mislim, da jih je devet ali koliko, upoštevala. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Jožef Kopše, ki ga ni v dvorani. Besedo ima gospod Tone Anderlič. Za njim bo na vrsti gospod Miran Potrč kot zadnji do zdaj prijavljenih k razpravi.</p>
               </sp>
               <sp>
                  <speaker>TONE ANDERLIČ:</speaker>
                  <p>Spoštovani! Glede na to, kar je gospod Sušek že povedal v svojem obširnem nastopu, sam pa tudi nekako v nekaki širši konzultaciji podpiram predvsem izhodišče, ki ga je Vlada posredovala v okviru drugega predloga, ki je takoimenovan strokovni predlog, s tem da bi predlagal, da se za današnjo sejo vendarle poskušajo oblikovati neka stališča glede nadaljnje reforme lokalne samouprave, in sicer v naslednje smeri:</p>
                  <p>Prvič. V zakon o lokalni samoupravi se vnesejo vsebinski in  številčni kriteriji; predvsem bi bil poudarek na vsebinskih kriterijih. Tukaj se absolutno strinjam z gospodom Peršakom, da številke niso bistvene, ampak je bistveno predvsem to, ali bodo te občine sposobne opravljati  funkcije in tudi dostojno preživeti. Vendar bi se zavzel, da so izhodišča za te spremembe predlogi, ki vključujejo številko 5 tisoč, kar bi pripeljalo v kombinaciji strokovnih kriterijev oziroma kriterijev na sploh in številk do približno še 160 občin v Sloveniji. Ob teh spremembah kriterijev torej to pomeni spremembo zakona o lokalni samoupravi, o katerem  naj bi Državni zbor odločal na septembrski seji.</p>
                  <p>Drugič. Pospešeno se nadaljujeta funkcionalni in organizacijski vidik reforme. Sprejmejo se potrebni upravni in finančni predpisi, predpisi o mestni občini, kriteriji za pridobitev posebnega statusa občine in po možnosti tudi o pokrajinah do konca leta 1994.</p>
                  <p>Tretjič. Teritorialni vidik reforme je neuresničljiv, ne da bi na območjih, določenih v skladu s kriteriji, izvedli referendum, kar izrecno terja ustava in o čemer je bilo dovolj govora tudi na današnji seji ali pa je to ena od temeljnih dilem in po kateri nas sprašuje tudi Vlada, da se naj odločimo za to. Predlagam, da se teritorialni vidik odloži in uresniči do konca leta 1996 - v varianti do konca leta 1995.</p>
                  <p>Na podlagi kriterijev in strokovnih izhodišč se pripravi zakonski projekt o približno 160 občinah, o čemer sem govoril pri prvi točki, in se v prehodnih določbah v zakonu opredeli, kako bi te občine nastajale oziroma da bi to veljalo v primeru, ko bi se izvedli referendumi na tistih območjih, kjer še niso bili izvedeni, ali tam, kjer bi referendumi bili ponovljeni.</p>
                  <p>Četrtič. V prehodnem obdobju delujejo občine v dosedanjem teritorialnem obsegu in nekatere nove občine - to je kombinacija tega, kar je gospod Peršak govoril - ki jih ustanovi Državni zbor s posebnim zakonom, kar naj bi septembra meseca Vlada predlagala. Na novo se ustanovijo tiste občine, ki so bile izglasovane na referendumu in izpolnjujejo novo opredeljene pogoje - torej se spet vračam na izhodišče 160  in kriterije, ki bi bili oblikovani in sem o njih govoril v prvi točki. Pri tem bi veljalo upoštevati tudi nekatere milejše pogoje. Če sem tam govoril o 5000 prebivalcih, potem seveda je tukaj mogoče računati z izjemami, tudi npr. 3000 ali kaj podobnega.</p>
                  <p>Petič. Decembra 1994 se izvedejo volitve občinskih svetov in županov v občinah iz prejšnje točke teh stališč. S tem se uresniči še en vidik lokalne samouprave; na kar pa strokovna skupina oziroma stroka opozarja v svoji 2. točki, o kateri sem prej govoril.</p>
                  <p>Če bi bila ta smer razreševanja sprejemljiva, potem bi bilo smiselno, da parlamentarne politične stranke določijo neke principe obnašanja do konca leta oziroma do izvedbe reforme lokalne samouprave, z jasnim ciljem oblikovanja najmanj 160 občin v okviru pogojev in pa izražene volje prebivalcev na referendumih.</p>
                  <p>Pridružujem se tudi tistemu mnenju, ki je bilo podano, da se predsedniku Vlade predlaga, da čimprej predlaga imenovanje ministra za področje lokalne samouprave, to je tistega brez listnice. Menim, da bi na Komisiji za lokalno samoupravo lahko ob teh stališčih in seveda na osnovi vse razprave, ki je bila tukaj - nekaj pobud je že poznanih - se tudi določene stvari še dopolnile in da bi zbor le prišel z jasnimi stališči do tega vprašanja na današnji seji. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Miran Potrč; za njim bo na vrsti gospod Jožef Kopše. Za besedo pa se je javil tudi gospod Janez Jančar. Izvolite, gospod Potrč.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Kadar je neko delo zelo uspešno opravljeno, potem jih je vedno veliko, ki bi želeli imeti zasluge za to opravljeno delo. Kadar gre za probleme ali pa za to, da najširša javnost posebej pozitivnega rezultata nekemu delu ne da, potem ima vsak željo, da bi odgovornost in krivdo zvalil na koga drugega. Govorim iz razloga, ker so tudi danes v tej smeri poizkusi. Ne bom široko razpredal, vendar je moje prepričanje, da bi s kančkom poštenosti, to pa ne pomeni prijetnega občutka, morali priznati, da seveda krivdo nosi Državni zbor; pa ne samo zato, ker je formalno sprejemal odločitve in v tem formalnem smislu, ampak tudi glede na to, kako je delo organiziral, glede na to, kako smo se stranke - pravim, smo, ker tudi svoje ne izključujem - pri tem obnašale ipd; ampak to naj bo za mimogrede.</p>
                  <p>Rad bi vas spomnil, da sem trdno prepričan, da smo neposredno po referendumu iz vseh strank imeli vsaj glede nekaterih ocen skupen pogled. Prepričan sem, da ne bom pretiraval, če rečem, da je skupen pogled vseh strank takrat bil v tem, da smo rekli, da je bil projekt slabo pripravljen in da ljudje niso bili zadostno obveščeni o vseh podlagah in posledicah in so imeli veliko težavo v odločanju. In rekli smo, da je bila v vsem projektu premalo upoštevana stroka. Ne bi širše govoril, ker so bile pri drugih stvareh že razlike, ampak tukaj ni bilo nikogar, ki ne bi te stvari neposredno po referendumu poudarjal.</p>
                  <p>Mislim, da je na podlagi mnenj, ki so pripravljena v vladnem gradivu, iz stroke in tudi iz vlade, le mogoče dodatno ugotoviti, da referendumski rezultati ne dajejo podlage za odločitev o oblikovanju občin v skladu z voljo ljudi na celotnem teritoriju Slovenije - ne govorim s tem na posameznih območjih. Najbrž o tem dvoma ni. Na dveh tretjinah pač je bila volja negativna in vlada in strokovnjaki ugotavljajo, da jo je zelo težko prevesti v pozitivno voljo za nekaj drugega, ker enostavno različnih modalitet in vprašanj ni bilo in ni nujno, da negativna volja pomeni pozitivno niti za sedanjo občino, niti za združitev dveh ali pa treh in podobno. In končno je mogoče ugotoviti, da tudi tam, kjer gre za - govorim približno - enotretjinsko pozitivno voljo za referendumska območja le kaže opozoriti, da v velikem številu - sedaj pa ne bom govoril o številki zaradi tega, ker kriteriji niso določeni v teh primerih - po mnenju ustavnega sodišča pač kriteriji niso izpolnjeni. In tukaj bi, ker se vsak od nas znajde v pasti, da je na eni strani željan poudarjati stališče Ustvnega sodišča tam, kjer mu odgovarja tudi glede na politično prepričanje in dajati nekoliko manjšo vrednost ali pa relativizirati tisti del, kjer mu to s konceptom in političnim prepričanjem najbolj ne odgovarja. Opozorim tudi kolega Peršaka, da piše Ustavno sodišče v svoji odločbi in na šesti strani izrecno tudi o številu prebivalcev. In pravi, tretji element, ustavne koncepcije reforme lokalne samouprave predstavlja število prebivalcev, ki mora biti takšno, da omogoča izvajanje lokalne samouprave v funkcionalnem smislu. To pomeni, da spodnja in zgornja meja števila prebivalstva omogočate oblikovanje organov skupnosti v predstavniškem smislu in da je število prebivalcev takšno, da je organiziranje javnih dejavnosti, ki so nujne za življenje ljudi, smiselno. To je, bolj bi rekel, primera radi, da je pa meni to argument za to, da lahko trdimo, da v velikem številu - pa nočem reči, ali je to pol ali dve tretjini - izglasovanih referendumskih območjih, ne samo, da kriterijev prej ni bilo, ampak manjka ocena tega elementa. Po mojem torej referendum v smislu veljevnega zakona, ki je predvideval obvezno upoštevanje volje in hkratnega preverjenja ustavne odločbe, ne zagotavlja, da bi bil podlaga za določanje teritorijev v celoti Slovenije: v neki prejšnji ustavni odločbi pa je bil pogoj, da mora biti reforma hkrati izpeljana v celi državi.</p>
                  <p>Vrednost referenduma, na žalost, je po mojem dodatno relatvirizirala tudi odločba Ustavnega sodišča, ne samo s tem, ko je  razveljavila 13.  člen zakona o lokalni samoupravi o kriterijih, ampak tudi mislim da prva dva odstavka 14. člena, kjer se govori  o obveznosti referenduma oziroma volje ljudi za oblikovanje teritorija občine.</p>
                  <p>Jaz bi - ne da bi želel sprožiti o tem polemiko - rad opozoril samo na dve stvari. Če bi odločba Ustavnega sodišča imela to vsebino kot danes, ko je Ustavno sodišče presojalo o ustreznosti odloka o teritoriju občin in razveljavilo koprsko referendumsko območje, bi se verjetno izognili samemu referendumu in dejstvu, da neke velike rezultate za naše nadaljne delo - ne mislim za voljo ljudi, to je izkazal - ne daje. Prepričan sem, (ne, da želim kritizirati ali ne) da so elementi za odločitev, kakršna je bila sprejeta v zadnji odločbi, bili popolnoma enaki pred dvema mesecema; nobenega novega elementa ni bilo. To ne pomeni, da spoznanja ne dozorevajo - normalno, vsakemu od nas in zakaj ne bi tudi Ustavnemu sodišču - samo če bi se to takrat, pred dvema mesecema dogodilo, bi se sedaj že lahko pogovarjali o kriterijih za oblikovanje občin, imeli bi prihranjena dva meseca, da ne govorim o tem, da bi verjetno ne povzročali relativnega nerazpoloženja med ljudmi; in da kot najmanj pomembno, pa tudi ne nepomembno, bi prihranili 280 milijonov tolarjev, kolikor mislim, da so bile ocene o teh stroških.</p>
                  <p>Enak efekt bi dosegli, če bi, preden smo odločali o odloku, glasovali tudi za sklep, ki smo ga v popolnoma enaki vsebini predlagali, da se namreč razmisli in da se oceni, ali je zakon primerna podlaga za odločanje, glede na to, da je z zborov občanov prišlo pač takrat 340 referendumskih območij.</p>
                  <p>Rad bi kot naslednje opozoril, da danes - ko nekateri razmišljamo o tem, kako naprej - lahko prihajamo v ponovno past, v kateri smo bili že v vsej dosedanji razpravi, da namreč smo neposredno po referendumih poudarjali, kako ni bila upoštevana stroka - in danes mislimo, da tudi stroke ni treba upoštevati in da pravzaprav varianta, ki jo je dala stroka, je tista, ki lahko gre v predal in da o njej ni treba razmišljati, ampak da je treba delati tisoč mogočih kombinacij, ne da bi neke stvari razrešili.</p>
                  <p>Meni je žal, da tudi Vlada v svojem predlogu ni upoštevala v zadostni meri in pričakoval sem, da bo vsaj Vlada v večji meri upoštevala tudi ugotovitve, ki jih je stroka zelo eksplicitno in brez vsakega dvoma jasno povedala. Povedala pa jih je na ta način, da najbrž brez mnogo dodatnih priprav in aktivnosti reforme lokalne samouprave - v ciljih te reforme in zadovoljstvu ljudi - ne bo mogoče izpeljati.</p>
                  <p>Govorili smo, da gremo v reformo lokalne samouprave zato, da bi imeli možnost ločiti državo od samouprave. In ves čas smo govorili, da je to treba narediti prav iz razloga, da bodo ljudje sami odločali. Strinjam se s tem, vendar mislim, da vse tiste variante, ki žele reformo lokalne samouprave izpeljati tako, da bomo o tem, kje bodo občine, odločali v Državnem zboru brez kakršnegakoli predhodnega preverjanja ljudi, niso niti slučajno skladne z načeli, ki naj bi jih reforma lokalne samouprave imela v svoji zasnovi, to je samouprava in volja ljudi. To bi bila oktroirana odločitev in ne razumem tistih, ki hkrati govorijo o volji ljudi in hkrati pravijo, da to voljo ljudi mora določiti Državni zbor sam. Zdi se mi to popolno nasprotje in nejasno.</p>
                  <p>Sam sem zase prepričan, da teritorialna brez funkcionalne in organizacijske - poudarjam pa funkcionalno, ker tukaj smo vsaj tako daleč kot pri teritorialni - in tudi vse strokovne podlage in vladni predlogi predpostavljajo zamik funkcionalne  za leto dni po teritorialni, to se pravi, teritorialna konec leta 1994, funkcionalna konec 1995 - da je ta pot slaba, ne rečem, da ni mogoča, ampak da je slaba. Mislim, da bo pripeljala, ne samo do problemov v realizaciji, ampak tudi do neustreznih podlag za odločanje, razen če je nas 90 poslancev dovolj pametnih, da lahko rečemo, kje smejo in kje morejo občino imeti.</p>
                  <p>Drugo. Mislim, da teritorije moramo določati na podlagi kriterijev; pri čemer vključujem številčnega ne kot absolutnega, ampak tudi številčnega.</p>
                  <p>Tretje. Prepričan sem, da je potrebno določiti območje občin na podlagi predhodno opravljenega referenduma, kar govori ustava, in sicer na podlagi predhodno opravljenega referenduma na tistih območij, ki so predlagana za teritorij občine, ne pa  kjerkoli. Zato so lahko sedanji rezultati verodostojni tam, kjer bo teritorij enak, ne morejo biti pa verodostojni tam, kjer je teritorij popolnoma drugačen; ker sicer bi lahko mi 29. maja na referendumu imeli: ali ste za to, da se Republika Slovenija v skladu z Evropsko listino o lokalni samoupravi teritorialno preoblikujejo v evropsko primerljive občine. In bi vsi ljudje rekli: ja - jaz sem prepričan, da bi rekli ja - mi bi pa odločili, kje te evropsko primerljive občine po teritoriju so. Ampak ustavna, na žalost ali na srečo, piše nekaj drugega in piše, da mora biti ta referendum predhoden, ne pa naknaden; s čemer tudi povem, da ne morem razumeti razmišljanja kolega Peršaka, da bi jih naknadno opravljali - predhoden mora biti, če se na to sklicujemo.</p>
                  <p>Glede kriterijev sem za to, da se približamo številki 5000, jaz sem za to, da referendum mora biti opravljen na teritorijih, ki so predvidene za občine, in sicer preden Državni zbor z zakonom določi takšno odločitev in teritorij. Jaz sem za to, da ne sprejmemo stališča, da je referendum popolnoma neobvezujoč, nisem pa tudi ne za to, da sprejmemo takšno, kot je zdaj - da pravzaprav brez referenduma ni mogoče ničesar storiti, ker jih bomo drugače ponavljali v nedogled in ne bomo imeli nikoli rezultata - ampak tako, da rečemo: določimo teritorij, to gre na referendum, potem je pa vseeno, ali kdo pride, pa reče: ja ali ne in kakšen je rezultat - za to nisem in mislim, da bi se tukaj našla kakšna vmesna pot. Jaz sem za to, da sprejmemo oceno Ustavnega sodišča ali pa vsaj ločena mnenja, da se le temeljitejše pogleda tudi še zakonodaja v celoti, ne samo 13. in 14. člen, pa tudi zakon o referendumu za ustanovitev občin, pa tudi zakon o volitvah, če smo to pripravljeni - in predlagam, da ob izhodišču (ki je tudi moje), da volitve letos morajo biti, precenimo in vidimo, kaj vse je v temu letošnjega leta možno opraviti, da bi jih lahko realizirali in po kakšni poti. Pri čemer je prav ocenjevati tudi, ali so referendumi letos lahko ali ne, če bi se odločili, da je treba kompletno teritorialno členitev narediti; jaz mislim, da je to politično nespametno, ampak če se bomo odločili, da so potrebni, potem pač se eventualno tudi za to odločimo, če ne bomo pripravljeni sprejeti kakšne druge variante.</p>
                  <p>Sam zase se opredeljujem za strokovni predlog, takšnega, kot je v vladnem dokumentu dan, s kombinacijo že izglasovanih pozitivnih rezultatov na referendumu v tistem delu, v katerem bodo izpolnjeni kriteriji iz zakona, s tem da pred tem se o kriterijih iz zakona dogovorimo.</p>
                  <p>Sam bi sicer rajši videl, da bi eventualno stvari premislili. In zato tudi sam nisem bil za to sejo in to razpravo in tudi nisem glasoval za to, da danes sklepamo, ampak formalno imajo prav vsi tisti, da Državni zbor odloča, da tudi komisija odloča, ko pripravlja predloge, in niti slučajno ne nasprotujem temu, da se danes glasuje. Ali bo to koristilo našemu nadaljnjemu poteku ali ne - tukaj imam pa pomisleke in iz tega razloga nisem bil prepričan, da je danes ta razprava posebej koristna, ker stvari niso pripravljene. In iz tega razloga nisem bil prepričan, da bo danes odločitev s tremi ali pa petimi glasovi za neko varianto posebej dobra. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Jožef Kopše, za njim bo na vrsti še gospod Janez Jančar Replika. Repliko ima gospod Janez Podobnik. Gospod Mozetič se je prijavil k razpravi.</p>
               </sp>
               <sp>
                  <speaker>JANEZ PODOBNIK:</speaker>
                  <p>Na razpravo gospoda Potrča bi želel replicirati v eni dilemi, ki jo je odprl. Namreč, ko se govori o variantah, ena ima naziv vladna varianta, drugi pa rečemo strokovna varianta. Jaz sem o tem že na naši seji komisije spregovoril in magister Vlaj je potem nedvoumno odgovoril: seveda, tudi vladna varianta je strokovna, saj so jo pripravili strokovnjaki. Namreč to ne pomeni, da vladna varianta ni strokovna. Sicer morda nenavadno, da jaz to govorim, ampak mislim, da iz korektnosti je treba povedati, ne samo to, da so v večjem delu vladne variante itak upoštevane tudi strokovne osnove, ki so jo v zadnjih dveh, treh letih strokovnjaki pripravili. To je prvo. In, ker smo pač te variante poimenovali, potem je le treba reči, da se ne bi videlo, kot da se tista, ki nima naziva strokovna, nestrokovna. To je prvo.</p>
                  <p>Drugo, ki je pa zelo pomembno vprašanje, mislim, da je bilo danes že opozorjeno, ko govorimo o kriteriju števila prebivalstva kot enem od možnih pogojev, da vedno znova povemo, kadar se primerjamo z Evropo, da tam vedno povemo "povprečne". Povprečne občine v Evropi so: pet, šest, tri tisoč. Mislim, da je korektno. Če bomo imeli, recimo, pet tisoč, sem prepričan, da bo v Sloveniji povprečna občina morda deset, petnajst tisoč. Najverjetneje. Če bo pa tritisoč spodnja meja, sem prepričan, da bo povprečje - seveda, če odštejem Ljubljano, Ljubljano bi moral potem odšteti - bo sigurno povprečje v Sloveniji, če bo spodnja meja tri tisoč, sem prepričan - pet, šest, sedem tisoč bo povprečna. To je treba povedati, da ne bi prišlo do nesporazuma. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo? Repliko ima gospod doktor Ciril Ribičič. Izvolite.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani! Rad bi repliciral na ta zadnji del o tem, koliko bo občin. Mi imamo neke strokovne podlage že izdelane in veste, da tiste, ki so bile že pred časom objavljene, so ene izhajale najprej od števila tri tisoč in določenih vsebinskih kriterijev, druge pa od števila pet tisoč in spet določenih vsebinskih kriterijev. In prva je dala izračun okoli 160 občin, druga okoli 250 občin. Pri eni in pri drugi; pri tej, kjer bi bile manjše občine, mislim, da je bilo okoli 17% izjem predvidenih, se pravi manjših občin od tistih, ki imajo tri tisoč prebivalcev, medtem ko je pri tej varianti že približno tretjina občin, ki bi bile manjše od pet tisoč. In jaz tukaj pač predlagam, da verjamemo temu, kar je gospod Vlaj tudi danes povedal, da ne glede na to, da določamo minimum ne pa povprečje, - ker je povprečje, seveda z zakonom, kot pogoj težko postaviti - da nas bo to uvrstilo v neki srednji razred glede velikosti občin v Evropi.</p>
                  <p>Jaz mislim, da je to smiselna težnja glede na to, da smo zdaj bili v tistem razredu največjih občin in da ne bi bilo smiselno, da prehajamo v razred z najmanjšimi občinami. Zaradi tega se mi zdi, da je ta usmeritev prava. In še enkrat bi rad poudaril, da se to minimalno število ne sme obravnavati kot neka absolutna številka, ampak je številka, ki predvideva ob določenih pogojih - za katere tudi ustavno sodišče meni, da jih mora zakon določiti - tudi izjeme. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Besedo ima gospod Jožef Kopše. Hkrati naj vas obvestim, da je za petnajsto uro sklicana Komisija za lokalno samoupravo, ki naj bi naredila tisto, kar smo ji naložili  s sklepom. In  seveda tudi v sedanji razpravi pričakujem, če mi dovolite to opombo, da to ni samo in predvsem razširjena seja komisije, da tukaj razpravljajo predvsem članice in člani komisije nima pravzaprav posebnega smisla.</p>
                  <p>Prosim, gospod Jožef Kopše. Upam, da niste hoteli vi tega povedati.</p>
               </sp>
               <sp>
                  <speaker>JOŽEF KOPŠE:</speaker>
                  <p>Ja, točno to. Točno to. Večinoma so člani komisije ostali tukaj.</p>
                  <p>Jaz bi se samo opredelil. Mene najbolj pri teh stvareh skrbi, bom rekel, kot poslanca tega Državnega zbora, vprašanje teh referendumskih območij, ki pričakujejo, da bodo postale občine in kjer so ljudje glasovali za svojo občino in teh imamo nekje v tem trenutku 111 skupaj z drugimi občinami. Teh ljudi ne moremo zanemariti. Državni zbor je to stvar na nek način forsiral, Državni zbor je prepričal določeno število ljudi, da so se na določen način odločali, in ti ljudje, ki so se odločali za občino na svojem območju na osnovi kriterijev, ki so takrat obstajali in ki jih je Državni zbor določil in da bi to moralo ostati. Zato mislim, da je ta prva varianta meni precej bližja od ostalih predvsem iz tega razloga. Hvala. Edino to.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Predlog sklepa, ki ga je predlagal gospod Jožef Kopše, pa mislim, da ste že dobili v razmnoženi obliki.</p>
                  <p>Besedo ima gospod Janez Jančar, za njim bo na vrsti še gospod Miroslav Mozetič.</p>
               </sp>
               <sp>
                  <speaker>JANEZ JANČAR:</speaker>
                  <p>Hvala lepa. Gospod Žarko Pregelj je včeraj s tega mesta razpravljal: češ, jaz bom podprl ta ustavni zakon pod 1. točko, če hočete, da bo dobra opozicija, če mi boste kupili sladoled. Tako mislim, da je treba tudi pri tej debati, ki jo imamo danes, izhajati naprej. Mi smo se zaplezali; tudi s pomočjo vladajoče koalicije in s pomočjo opozicije.</p>
                  <p>Ustavno sodišče dela pač po prvi odločitvi. Odločitev, ki jo je sprejelo, je bila taka, da je bilo napotilo za to drobljenje občin večje, da se sprašujem, zakaj nismo že takrat razveljavili teh kriterijev - bi se sam osebno strinjal, da številka tri, pet ali osem ali dva tisoč sploh ni pomembna. Če bi mi pod kriterije pod nov 13.c člen napisali samo, da mora imeti vsaka občina en semafor, mislim, da bi bilo že to veliko, bi imeli že zdravstveni dom in šolo in knjižnico in še kaj takega, samo tega nismo. Če pa mene vprašate, ali iti ponovno v referendum - ljudje bodo rekli, da smo nori.  Na to varianto ne pristajam, da gremo ponovno na referendum, ker bomo dobili kakšno ime. Mislim, da je bil odziv že s prvim referendumom tak, da vendar v tem trenutku ta lokalna samouprava ni tista najbolj nujna zadeva, ki bo to državo pripeljala na zeleno vejo, ampak je sto drugih stvari bolj pomembnih in bolj zahtevnih kot to. Sicer osebno se nagibam za to vladno varianto, se nagibam, samo zakaj ravno 159? Se mi zdi, da ta številka 159 občin, da jih bomo kar mimo nekih takih znanih kriterijev, s katerim smo pač šli v ta referendum, določili. Vi veste, da bomo dobili ta "feed back", da bo, recimo, 30%  novih lokalnih skupnostih v Sloveniji, ki so se odločile, razočaranih. Vsaj po številu ljudi to ne bo tako veliko nezadovoljstvo, ampak toliko ljudi se bo obračalo na ta državni zbor in ga bo preklinjalo in bodo rekli, da smo ladja norcev. Tako je.</p>
                  <p>Poglejte, Ustavno sodišče se bo umaknilo, Vlada bo rekla: mi smo naredili pač tisto, kar se je dalo. Mi smo pa sprejeli tisto, kar lahko sploh v tem trenutku naredimo. Mi do danes nimamo enega konsenza, kako priti, kako se rešiti iz tega ven. Jaz se spomnim - mi smo s tipko na gumb določili, da ima  ena lokalna skupnost, ne vem kje, vse pogoje, da ima lahko občino; s tipko na gumb. Zdaj bi res pustil, da Vlada poskuša, ampak ne pri številki 159, ampak pri enem kriteriju, da so se ljudje odločili proti prevelikem drobljenju teh občin, da so se odločili, da so občine neke celote, ki bodo lahko sploh živele in  delale, potem pa je lahko zaradi mene samo 2000 ljudi, ni treba, da jih je 20. Lahko jih je pa tudi 500, če imajo zdravstveni dom in šolo itd., pa semafor si bodo postavili, ker imajo toliko denarja - upam, da ga bodo imeli, da ga bodo lahko postavili.</p>
                  <p>Ta razprava danes se mi zdi koristna in potrebna, kakšnega velikega skupnega stališča, verjetno tudi sklepov, ne bomo sprejeli ob 15.00 uri na tej komisiji, ker vsakdo navija za svojo opcijo, vsakdo danes hoče biti v tem državnem zboru čisto nič kriv za tiste stvari, ki smo jih sprejeli. Vem, da bodo tako opozicijske stranke kot še kakšen iz pozicije vsi vpili: to ste vi krivi, to smo mi krivi. Mi smo se zaplezali, zdaj pa najdimo rešitev!</p>
                  <p>Predlagam, da gre Vlada z neko tako opcijo, ampak ne 159, da gre z neko tako opcijo, ki bo sprejemljiva - jaz pravim, lahko je tudi samo 120, ali pa samo 90 - ki me bo prepričala, da je res tista dobra, po vsem bomo še vso kritiko vseeno požrli. To bomo pač sprejeli; vsi so se umaknili, mi bomo to nazaj dobili, dragi moji. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Miroslav Mozetič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala za besedo, drage kolegice, spoštovani kolegi! Torej, jaz se tudi že vnaprej čutim za marsikaj odgovornega, ampak jaz se temu ne izogibam in se strinjam s tem, da smo se verjetno na nek način zaplezali; zdaj ne vem, ali smo izbrali pretežko smer, če se izrazim alpinistično, ali pa nezavarovano smer; ne vem. Eno stvar že večkrat ponavljam in jo bom tudi danes tukaj ponovil. Tudi Ustavno sodišče je v eni obrazložitvi napisalo: ker je rok za uskladitev zakonodaje z ustavo že potekel, je dolžnost države, da zagotovi ustavni koncept lokalne samouprave v okvirih, kot jih določata ustava in izvedbena zakonodaja, seveda skladno z ustavo. Ustava - bo kmalu 3 leta, kar smo jo sprejeli, nismo začeli včeraj, ali pa nismo začeli danes delati, tako kot malo kritike Vladi - zadnjič je bilo nekje rečeno, da je to neka zasnova projekta lokalne samouprave. Če je to zasnova projekta lokalne samouprave, potem sprašujem, kaj smo do sedaj delali. Vem pa, da je bilo ogromno narejeno in zato bom tudi potem šel skozi tisto varianto in se v bistvu zavzel za tisto, da vzamemo tisto, kar je bilo najprej narejeno. In najprej je bila narejena varianta - jaz ji rečem delovno "Vrišer I" - to je varianta 249 občin in mislim, da je takrat bila najbolj strokovno narejena, ker takrat se ni še nihče od politikov vtikal v to, kar so takrat tisti ljudje, strokovno pripravili.</p>
                  <p>Danes sem poslušal, kako si kdorkoli, z menoj vred, razlaga odločbe Ustavnega sodišča in mi je čisto jasno, zakaj je Ustavno sodišče prvič odločilo tako, potem je pa še nekaj več povedalo. Očitno se je zmotilo v presoji Državnega zbora oziroma nas poslancev v Državnem zboru, ker je računalo, da bomo zadevo razumeli v tisto smer, katero je nakazalo - in ker nismo in smo sprejeli potem stvari še enkrat direktno v nasprotju z določbo Ustavnega sodišča, je pač moralo drugič še nekaj več povedati. Tako da nam je sedaj že nekaj bolj jasno, ampak še zmeraj pripravljamo stvari v nasprotju s tem, kar je Ustavno sodišče reko, da je ustavno in bomo spet jeseni imeli odločbo Ustavnega sodišča, ki bo spet reklo: gospodje poslanci, ponovno ste se zmotili ali pa niste hoteli razumeti. S tega vidika, če pa sedaj to, kar je Vlada pripravila, mislim, da tista varianta, ki je kot vladna določena - čeprav pri njej ne piše, da je strokovna, ampak mislim, da je dovolj strokovna, in ne samo to, da je strokovna, ampak da je tudi pripravljena z upoštevanjem ustave in odločbo Ustavnega sodišča. In to je tudi pomembno, sicer se bomo jeseni ali pa pozimi spet znašli pred podobno stvarjo, kot smo se znašli sedaj pri koprskem odloku, da bomo nekaj sprejeli, kar je že reklo Ustavno sodišče, da ni ustavno in da se bomo potem spet jezili na Ustavno sodišče.</p>
                  <p>Sem za to - in mislim, da smo vsi za to - da so volitve letos, ampak ustavno sodišče je jasno povedalo, da so ustavne samo volitve v nove občine. Sedaj, to uganko pač in to zadevo, ki ni tako lahka, ta vozel verjetno ni tako lahek, ga je potrebno razrešiti.</p>
                  <p>Kot je bilo in ne bom ponavljal, tako kot je že kolegica iz poslanske skupine rekla; mi podpiramo tisto vladno varianto, ki jo jaz imenujem prvo - mislim, da je to vladni predlog izvajanja, prva varianta piše - vladni predlog izvajanja zakona lokalne samouprave, s tem da imam samo neke takšne drobne rezerve, ki nič ne omejujejo vlade, da to stvar dela naprej. Določene, bom rekel čisto takšne komentarje, ki se tičejo kriterijev, bi se lahko morda napačno razumelo ali kakorkoli. Ampak recimo, bom samo povedal, v čem lahko nastanejo težave. Poglejmo, piše, da mora biti banka. Sedaj vemo, da je bank veliko. Jaz imam recimo tekoči račun pri A Banki. Če bo v moji občini Ljubljanska banka, bom moral plačevati provizijo za to, da bom dvigal denar pri Ljubljanske banki; kar pomeni, da jaz ne bom imel zagotovljenega bančnega servisa. Zato mislim, da takšen kriterij ni tako pomemben, ker imamo kriterij pošte, kjer se tudi te denarne zadeve lahko opravljajo oziroma pri tej veliki bančni konkurenci, ki nastaja, bodo lahko banke postavile bankomate, tako da bomo lažje opravil te zadeve. Velik problem bo lahko nastal tudi pri kriteriju primarno zdravstveno varstvo. Mi dobro vemo, da je v preteklosti zaradi tega, ker so občine, tako velike kot so bile, so se šle centralistično politiko, čeprav bo kdo rekel da ne, ampak so se šle. V centrih velikih občin so se gradili veliki zdravstveni domovi in to primarno zdravstveno varstvo, ki je bilo prej še tudi po teh večjih vaseh, tega ni, to se je ukinjalo. Tako da to lahko nastane marsikje, če tako strogo jemamo, problem. Kar pa zadeva kriterij 3 tisoč ali 5 tisoč prebivalcev, mislim, da je bilo že povedano, da je za nas kriterij 3 tisoč in ta je bil v tisti prvi strokovni varianti - ki je po mojem tudi res, še enkrat, najbolj strokovna - upoštevan. In če pogledamo slovensko deželo in podeželje, mislim, da je dejansko ta kriterij tisti, ki je najbolj ustrezen. Ker jaz, če pogledamo te variante in tam, kje določene vasi podrobneje poznam, po nekem kriteriju večjih občin, lahko naredimo 20x referendum, ampak tiste vasi ne bodo nikoli šle skupaj. Tako da je potrebno tudi na to računati. Jasno, da kriterij 3 tisoč tudi ni za mene absoluten in je zmeraj potrebno upoštevati še tiste izjeme, ki so možne, da se tudi upoštevajo pri tem kriteriju.</p>
                  <p>Tako da ne bom podrobneje naprej govoril, kaj je Vlada rekla, da bi bilo treba popraviti, dopolniti v tem zakonu, ne samo tista dva člena, ampak tudi še nekateri drugi členi, s tem se v glavnem, tako kot v skupini, tudi sam strinjam in upam samo to, da bo dejansko sedaj Vlada res prinesla tiste zakone, ki so sedaj manjkali - čeprav smo vedno govorili, da jih ni - in ki so bili glavni krivec, da zadeva ni šla pri referendum skozi. To so predvsem zadeve, ki so bile neurejene v okviru delitve pristojnosti oziroma kaj bo delala uprava, kaj bo občina oziroma kaj se  bo na občinah sploh delalo in kako se bodo te občine financirale. Če tega tudi sedaj ne bo pripravljenega, potem kakršnekoli kriterije izmislimo, bo na koncu referendum - ali karkoli bo - propadel; ker ne govoriti, da so se ljudje odločili samo zoper drobljenje. Zakaj so se v Ljubljani odločili proti Ljubljani? Tam smo pa rekli, da gremo vsi skupaj. Ampak odločili so se proti. Jaz ne vem zakaj? To pomeni, odločili so se proti. Sedaj, če je kakšen, ki zna to razložiti, naj razloži, ampak jaz tega enostavno ne znam razložiti.</p>
                  <p>Tako da jaz predlagam ali polagam na srce ali karkoli Vladi, da ko pripravlja to svojo varianto, ki jo je predložila, da v resnici upošteva odločbe Ustavnega sodišča, upošteva ustavo in v takem smislu pride do predloga. Sedaj, kaj bo ta Državni zbor naredil, je sicer njegovo vprašanje, vendar jaz vem, da bom vseskozi vztrajal pri tem, da se skladno z ustavo, z ustavnim določbami, tudi to, o čemer je prej gospod Potrč govoril, jaz dosledno zagovarjam, da se upoštevajo ustavne odločbe, tako ko gre za velike  ali pa za male občine. Toliko poštenja je v meni, da nisem spregledal tistih stvari, ki so v ustavnih odločbah, ki govorijo, da tudi male občine, če so premajhne in kot take ne morejo zagotoviti tistih funkcij, jih ustava opredeljuje v pojmu lokalne samouprave.</p>
                  <p>Sicer bi lahko Vlado spomnili tudi, ne vem sedaj, kateri člen točno je, ampak če Vlada in ministri delajo v nasprotju z ustavo in zakoni in kršijo ustavo in zakon, jih lahko Državni zbor tudi obtoži pred Ustavnim sodiščem. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Breda Pečan.</p>
               </sp>
               <sp>
                  <speaker>BREDA PEČAN:</speaker>
                  <p>Hvala lepa. Gospod predsedujoči, kolegice in kolegi! Ne bom veliko govorila. Osebno sem tej seji nasprotovala, ker sem prepričana, da bomo danes znova povedali zelo veliko  besed, pa ne bomo prišli do nobenega pravega rezultata. Rada bi pa povedala osnovno misel, ki se mi kar naprej mota po glavi. Namreč, odnos Državnega zbora do državljanov in volivcev v Sloveniji se je skozi reformo lokalne samouprave pokazal kot odnos dveh igralcev kart ali kakršnekoli druge igre, kjer je eden od igralcev, ki ima večjo moč v rokah, igro zgubil, potem pa, ko je igro zgubil, ugotovil, da s tem ni zadovoljen. Na ravanšo ni bil pripravljen, pač pa je rekel: pravila, po katerih sva igrala do sedaj, ne veljajo, ampak so drugačna in na osnovi teh drugačnih pravil, sem zmagal jaz in ne ti. V tej igri je slovensko ljudstvo seveda obsojeno na to, da zgubi igro proti Državnemu zboru. Zaradi tega mislim, da ta državni zbor, če je izvoljen od slovenskih državljanov, potem si takih sprememb pravil igre po izgubljeni partiji ne more privoščiti. Pač pa mora reči: nisva prav igrala. Pravila igre bova spremenila, vendar bova zaigrala še enkrat. In takrat boš imel znova možnost igro dobiti.</p>
                  <p>Mislim, da mi moramo poskrbeti za eno osnovno stvar in to je, da bo slovensko ljudstvo vedno dobilo. Mi nismo tisti, ki lahko premagamo slovensko ljudstvo v katerikoli igri, najmanj pa v tej. Zaradi tega pravim, da pravil igre po končani igri ne moremo spreminjati, ampak moramo igro ponoviti. Pomeni, da moramo referendume za novo določena referendumska območja, za nova določena območja občin razpisati na novo.</p>
                  <p>Se pravi, ne ponovnih referendumov, ker to niso ponovni referendumi, ker so pravila igre drugačna, ampak moramo na novo razpisati referendume za nova referendumska območja, ker bomo zakon spreminjali. To je eno.</p>
                  <p>In drugo, kar je, bi rada povedala tudi to. Da zaradi tega, ker moramo priti do nekakšnega večinskega dogovora tako pri prvi, vladni varianti, kot pri drugi varianti, ki jo predlagajo strokovnjaki, ali pri kakršnikoli vmesni varianti, moramo priti do večinskega dogovora zaradi tega, ker vsaka od teh variant nujno potegne za seboj nezadovoljstvo ljudi.</p>
                  <p>Tretje; spreminjati pravila igre v osnovi, ker spreminja pravila igre, zapisana z ustavo, se pravi, da edino ta način je, da začasno, poudarjam, začasno z ustavnim zakonom pravila igre spremenimo in rečemo: "Igrali bomo znova po zakoličenih pravilih igre, tako da boste znova lahko na referendumih povedali, kaj hočete." Po določenem obdobju zaradi tega, ker mislim, da ga ni naroda in da ni volivcev na tem svetu, ki bodo pripravljeni prihajati na referendume, na volitve, na zakonodajne referendume in ne vem kaj še vse, vsake dva, tri mesece niti v naši državi niti kjer koli drugje. Jaz mislim, da nas bodo počasi siti in bodo rekli, da se igrali z njimi ne bomo.</p>
                  <p>In jaz se z našimi državljani nimam namena igrati. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Jožef Kopše in gospod Janez Podobnik prav tako. Za besedo se je pa javila gospa Jadranka Šturm-Kocjan.</p>
               </sp>
               <sp>
                  <speaker>JOŽEF KOPŠE:</speaker>
                  <p>Zopet ena od mojih pozitivnih replik. Gospa Pečanova ima popolnoma prav. Ne smemo se več igrati.</p>
                  <p>Ljudje, ki so bili na referendumih in so izglasovali občine, morajo to tudi obdržati, ne pa, da jih goljufamo, ponovno referendum na referendum, dokler neke politične opcije ali pa posamezniki v Državnem zboru, pač večina posameznikov, ne doseže svojega. In res je. Tisto, kar je izglasovano, mora ostati. Tisto, kar pa ni, kar je potrebno narediti, pa naj se glasuje. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Janez Podobnik. Izvolite.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani! Jaz se strinjam s to lepo besedo - slovensko ljudstvo, o kateri je govorila gospa Pečanova in seveda nikakor se, slovenskega ljudstva ne da premagati. Tudi ta beseda oziroma da se ne smemo igrati s slovenskimi državljani, to vse podpiram. Seveda se pa sprašujem, če lahko razprava v takem tonu pripomore, da bomo danes sprejeli neko usmeritev, ki bo za vlado zavezujoča za septembrsko sejo.</p>
                  <p>Moj odgovor je tak: mislim, da je Državni zbor vendarle korektno pred nekaj meseci priznal - da ne bom uporabil kakšne pretežke besede - da je pri izvajanju tega projekta zašel v resne težave in v skladu z ustavo in s svojim poslovnikom zavezal Vlado, da pelje naprej projekt.</p>
                  <p>Dajmo, v imenu tega slovenskega ljudstva in slovenskih državljanov, zaupajmo slovenski vladi, da pripelje ta projekt do konca. In to je prva misel.</p>
                  <p>Druga je pa ta, o kateri je že govoril gospod Kopše. Izredno težko bo vsem tistim, pa čeprav jih je samo dobra petina v Sloveniji, ki so na referendumu izglasovali referendumsko območje, dopovedati, da je treba pri njih ponoviti referendum. Ne bomo uspeli in mi smo resnično pred težko nalogo.</p>
                  <p>Tudi z dvema novima členoma zakona o lokalni samoupravi - in morda bo potrebno še kakšen člen spremeniti, kar nam je tudi ustavno sodišče svetovalo - bo izredno težko ljudem dopovedati, zakaj je pri njih potrebno, da gredo ponovno na referendum. In mislim, da je tukaj konsenz bil, da pri teh referenduma ne bomo ponavljali in da njihova volja velja.</p>
                  <p>To je, po mojem mnenju, en prvih pozitivnih rezultatov te današnje izredne seje.                                      </p>
                  <p>Drugo, ki je pač najtežje, je ustavnopravno in tako naprej; tukaj nam je ustavno sodišče s tistim četrtim sklepom, ko se je nekako zelo modro izvilo iz dokončnega odgovora in nam prepustilo to težko vprašanje. Jaz ponovno pravim: Vlada ima možnost, tudi v sodelovanju z Državnim zborom, da oceni, na kakšen način bo lahko preverila, če bo njen predlog za občine v tistih predelih, kjer referendum ni bil uspešen, kako bo preverila med ljudmi. Lahko ga preveri po krajevnih skupnostih, preko občinskih skupnosti. Če se bo tam pojavil problem, pa lahko tudi preko referenduma, če bo potrebno.</p>
                  <p>Mislim, da je v to smer rešitev, in jaz bi predlagal, da bi v današnji razpravi predvsem iskali rešitev na to vprašanje. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Besedo ima za repliko, gospod Miroslav Mozetič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Na temo ljudstva in podobnih zadev bi se dalo verjetno marsikaj povedati, ampak ne bom govoril v to smer. Vendar, kar sem hotel replicirati je to: Ustavno sodišče je povedalo. Ustavno dopustno je, da Državni zbor z zakonom ustanovi občine na podlagi že izvedenih ali na podlagi ponovljenih referendumov. To pomeni, to imamo. Zdaj, kakor koli se s tem strinjamo, ampak tukaj imamo napisano; to je ustavno sodišče reklo. Tako da v to smer lahko iščemo rešitve.</p>
                  <p>Ni mi pa čisto jasno, kaj naj bi tisti ustavni zakon pomenil. Jaz sem že prej povedal. Mi ustavo imamo, tri leta bo kmalu, rok ustave  za uskladitev je potekel, marsikaj smo že naredili, lokalne samouprave na noben način ne moremo narediti.</p>
                  <p>Zdaj pa naj bi sprejeli ustavni zakon, s katerim bomo ponovno rekli, da ustava ne velja. Hvala lepa, tega jaz ne bom naredil, gospa Pečanova.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Jadranka Šturm-Kocjan.</p>
               </sp>
               <sp>
                  <speaker>JADRANKA ŠTURM-KOCJAN:</speaker>
                  <p>Hvala za besedo. Gospod predsedujoči, spoštovane poslanke, dragi poslanci! Jaz bom sicer zelo kratka.</p>
                  <p>V tem svojem prispevku bi želela izhajati iz izkušnje, ki jo vsi imamo v zvezi s Koprom, in bi želela poudariti to, da kakor koli se bomo odločili, kakršno koli novo podlago o reformi lokalne samouprave bomo postavili, mislim, da ne moremo obiti volje ljudi. To se mi zdi pri odločanju  temeljno. Sama sem prepričana, da je za naše delo v Državnem zboru volja ljudi, ali kot lepo nekateri rečejo slovenskega ljudstva, prvi aksiom našega dela oziroma obveznost. Se pa zelo strinjam tudi z gospodom Peršakom, ki pravi, da je potrebno izhajati iz pozitivnih izidov referenduma in podpiram tudi to, kar je rekel, da je težko govoriti o neki zelo točni številki, koliko ljudi naj bi občina imela. Jaz se pridružujem temu, da je potrebno postaviti neko povprečje in ob to povprečje potem vezati interakcijo z drugimi pogoji. In mislim, da bi Komisija za lokalno samoupravo po mojem mnenju morala določiti prav te pogoje, ki bi vzpostavili najboljšo interekcijo s tistim povprečjem prebivalstva. Za izide referenduma mislim, da so izredno obvezujoči. Zdi se mi nesprejemljivo, da govorimo, da ni tako. Sama razumem referendum kot najvišji demokratični institut zavestnega odločanja ljudi in mislim, da si ne moremo privoščiti, da bi ga z nepremišljeno uporabo ali zlorabo njegovih rezultatov razvrednotili. Ker, kaj nam potem sploh še ostane?</p>
                  <p>Torej dileme so: smo razpeti med ustavo, med sklepom Ustavnega sodišča in pa med ljudmi, ampak še enkrat pravim, mislim, da je nedopustno, da obidemo to voljo, da si ne moremo privoščiti, da bi jo obšli. In če si že to privoščimo - v čigavem interesu, se vprašam.</p>
                  <p>Ena stvar je, ki jo še pogrešam v tej današnji razpravi: nič se nismo dotaknili dvonivojskosti lokalne samouprave. Danes govorimo predvsem o bazičnem delu, to je o ustanavljanju občin, vendar se mi zdi potrebno, da bi spregovorili, nakazali tudi možnosti tega drugega nivoja, to je oblikovanja pokrajin ali zvez dveh ali več občin; ker mislim, da je to ravno tako pomembno kot to, koliko občin in kakšne občine bodo v Sloveniji. No, in če je eden glavnih ciljev lokalne samouprave, torej reforme lokalne samouprave predvsem opredelitev delitve funkcije države in funkcije lokalne skupnosti in če poudarjamo, da je lokalna skupnost predvsem tista skupnost, ki ureja lokalne zadeve javnega pomena, potem je meni osebno dovolj, da se vrnem na začetek svoje razprave in se spet vrnem k ljudem, ki bodo v tej občini živeli, s to občino dihali in v tej občini zadovoljevali svoje potrebe. Ne morem se znebiti občutka, da nekateri vidijo v tem projektu predvsem možnost projeciranja svojih lastnih političnih idej na lokalni nivo; to gotovo je tudi ena od potreb, ampak ena in mislim, da ne najpomembnejša. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Za besedo se je javil še gospod Ivan Sisinger. Izvolite.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovane poslanke in poslanci! Mislim da, ko govorimo o tem, kaj naj sedaj naredi komisija, ki je sklicana ob 15. uri - ne glede na to, da smo slišali danes tudi, da pravzaprav komisija svoje naloge ni tako opravila, kot je morala, da smo Vladi celo zadevo pravzaprav izročili v roke. Vlada je prišla s predlogi. Mislim sledeče, da mi na komisiji tudi ob petnajsti uri ne bomo mogli oblikovati in nismo niti za to pozvani, da bi oblikovali kakršnekoli nove kriterije. Novih kriterijev ta komisija več oblikovati nima - osebno menim tudi sam kot član komisije - možnosti, ker so oblikovani predlogi Vlade zelo jasni v prvi, drugi in tako naprej varianti. Mi smo lahko pozvani kot člani komisije samo v tej smeri, da se bomo skušali večinsko dogovoriti, ali kot komisija podpiramo in predlagamo Državnemu zboru prvo varianto ali podpiramo večinsko drugo varianto. In kriteriji so pravzaprav v eni in drugi varianti izdelani, že napisani in mislim, če bomo rekli, da smo za prvo varianto, so kriteriji tukaj, če smo za drugo večinsko varianto, o čemer bomo odločali v tem parlamentu, katera bo pač dobila večino, je to. In ne moremo si izmišljevati, osebno menim, sedaj še dodatno nekih novih kriterijev.</p>
                  <p>Drugo. Mislim, da bomo mi morali v komisiji glede na to razpravo tudi povedati to, kar se tiče Vlade, da bo pripravila, kot je že gospod Mozetič in še nekateri drugi govorili o tem, da bo za september oziroma do 15. oktobra, kot je predlagano rokovniku - o tem bomo tudi odločali pozneje, ko bo rok postavljen - da bo pripravljena vsa potrebna zakonodaja. To se pravi tista zakonodaja, za katero smo že neštetokrat povedali, ki mora biti; ne samo  zakon o določitvi občin, ampak mora biti tudi zakon o določitvi mest, in da bodo tudi potem vse zadeve izvedene za volitve, kot sem prej povedal, ki morajo biti decembra izvršene.</p>
                  <p>In tretja stvar, za katero mislim in kar bomo na komisiji - glede na to, kar sem spremljal - lahko rekli, je pa še to, da bo vendarle moralo biti, kar sicer Vlada nakazuje v tem svojem gradivu, projektu, bo morala biti dana zadolžitev in roki, kaj pa morata Vlada in ta vladna služba pripraviti in v katerem času glede resnično nadaljnega preoblikovanja vseh občin, vključno seveda do vse te potrebne zakonodaje, ki je vezana tudi na pokrajine. Mi v tej fazi seveda še nimamo predvidene zakonodaje o pokrajini in tudi tam bo treba te zadeve okoli ustavnega zakona, ali kakorkoli, pokrajine skozi zakonodajo uzakoniti in izvesti, kot je predlagano; ali je to do konca 1995. leta, ali pa do konca 1996. leta, to je stvar, s katero bomo morali tudi priti pred ta državni zbor in bomo se tu morali spet sami odločiti. Če je večina za to, da moramo izvesti to drugo dokončno etapo izgradnje in oblikovanja lokalne samouprave do konca leta 1996, da je to do konca leta 1995; če se bomo večinsko izrekli, da to ni mogoče in bi spoznali, da je to rok dve leti, do konca leta 1996, potem bo seveda morala biti vsa ostala zadeva zakonodaje pripravljena v tem času.</p>
                  <p>In nobenega drugega oblikovanja osebno ne vidim na seji današnje komisije, ampak sprejem takšnih predlogov sklepov, ki se bodo predložili vsem vam, vsem poslancem in poslankam, ki nas bodo pripeljali k realizaciji sedanje rešitve v letošnjem letu in kaj pa za naprej. To sta za mene dve temeljni zadevi, ki jih vidim v rešitvi tega projekta. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Imate repliko, gospod Tone Peršak? (Ne.) Dobro. Besedo ima gospod Žarko Pregelj, potem pa gospod Tone Peršak. Potem pa predlagam, da počasi zaključimo razpravo, ker če je ob 15. uri seja komisije, verjetno je bilo pa že dovolj povedanega. Izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Dovolite mi, da vam prodam spet nekaj sladoleda, bi rekel gospod Jančar. Enostavno mislim, da so rešitve zelo enostavne: Vlada je vse pripravila, dala nam je tri scenarije, jaz zagovarjam prvega, s tem da je treba določeno modifikacijo še narediti. Vsekakor bo komisija naredila dobro delo, če podpre ta prvi vladni predlog. Tukaj je lepo vse napisano. Jasno so povedani datumi, do kdaj se lahko kaj naredi. Mogoče je treba tudi kakšen datum spremeniti, s tem da se ohrani dokončna preobrazba lokalne samouprave do konca tega leta. Jasno je, da tukaj Vlada kot glavno dilemo v prvi varianti postavlja pogoj, da ji ne bo treba iti nazaj na referendume. Verjetno se da tukaj pomagati. Zbor pač sprejme stališče, tam, kjer so bili referendumi pozitivni, se pravi, kjer je znana odločitev prebivalcev, tam se pač občina postavi. Vlada lahko sicer takim skupnostim svetuje, da naj še enkrat premislijo; češ, nimate teh in teh pogojev, toda če so se odločili, so se odločili in zadeva je dokončna.</p>
                  <p>Na območjih, kjer ni bilo odločitve, pa mislim, da nima smisla iti več v tisto proceduro znano po zborih in tako naprej, kajti ta procedura je bila opravljena, Državni zbor je upošteval večinoma mnenje zborov in referendumi so pokazali to, kar so pokazali. Zdaj je potrebno, da Vlada oziroma stroka čimbolj, kolikor je to možno še, pove pač območja novih občin, Državni zbor sprejme odlok, počaka toliko časa, da pridejo eventualne pritožbe in jih upošteva, nakar razpiše nove referendume - se strinjam, to niso ponovni, to so novi referendumi - za ta nova območja in potem gre pač celoten postopek tako, kot ga tudi Vlada predvideva. Jaz osebno menim, da ni bilo dano nezaupanje pri teh referendumih toliko na predlagana območja kot v bistvu na nejasnost zakonodaje, ki bi urejala bistveno razmerje; in to bistveno razmerje je razmerje med državo in lokalno samoupravo. Žal zakon o lokalni samoupravi tega razmerja ni dovolj jasno podajal. Vlada tukaj predlaga zdaj cel kup nove zakonodaje, ki bi to razmerje jasno podala in mislim, da je treba to narediti. Po mojem mnenju ni več plodno ali pa nima smisla se kar naprej ukvarjati z akademskimi vprašanji, kaj je prav, kaj ni prav, ali je bil referendum posvetovalni, ali je bil odločilni; zame je bil to zakonodajni referendum, saj na podlagi tega referenduma zbor sprejme zakon, s katerim določi območje. Torej, to je v bistvu predhodni referendum in ga je kot takega treba sprejemati. Sedaj, da je Ustavno sodišče ugotovilo, da je to posvetovanje - verjetno je iskalo neko rešitev glede na to, da so bila dana na referendum območja, ki se po mnenju Ustavnega sodišča niso skladala z ustavno intencijo lokalne samouprave. Toda to so v bistvu akademske zadeve. Za pravo lokalno samoupravo, se pravi za organizacijo, je pač pomembno, kdaj in kakšen bo ta odnos. In naloga Državnega zbora je, da s sprejemom manjkajoče zakonodaje pojasni, kakšen je odnos med državo in lokalno skupnostjo; kar pomeni, da bo jasno, koliko bo sredstev, pod kakšnimi pogoji, kakšne pristojnosti se bodo lahko z države prenesle na občine in tako naprej. To je bistvo vsega. Ostalo bodo že poskrbeli v lokalni skupnosti, tako kot bodo sami želeli.</p>
                  <p>Torej, apeliram na matični odbor, da je v tem primeru hiter in trezen, da sprejme prvi predlog Vlade in da se zadeva premakne. Kakršnokoli odlašanje na jesen, na leto 1996, 1997, je v resnici ne samo odlaganje, ampak tudi preprečevanje kakršnekoli lokalne samouprave, kar pa ima tudi že posledice potem lahko za mednarodni ugled naše države, kajti vemo, da je v Evropi lokalna samouprava na posebno svetlem mestu in to je treba spoštovati.</p>
                  <p>Torej, če dovolite še enkrat: Državni zbor naj svojo dolžnost opravi s spremembami zakonodaje, Vladi naj omogoči, da te zadeve operativno izpelje, ker ima očitno boljšo kadrovsko strukturo, kot jo ima Državni zbor - to si je treba pač priznati.</p>
                  <p>Tudi ta pobuda, da bi imeli ministra za izvedbo lokalne samouprave, je mogoče smiselna v tem trenutku in bi kazalo predlagati, kot je bilo že predlagano predsedniku Vlade, da se to čim prej opravi, torej predlaga Državnemu zboru sprejem novega ministra. In to bi bilo vse. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Tone Peršak.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovani! Najprej bo ena kratka replika. Razumel sem - če sem pa napačno razumel, pa naj se vzame dobrohotno - da je en del diskusije gospoda Potrča bil nekako polemika tudi z menoj, in sicer v tistem delu, ko je gospod Potrč citiral obrazložitev Ustavnega sodišča v zvezi s številom prebivalcev v občinah. Ustavno sodišče je seveda v tem delu obrazložitve  naredilo  dosti elegantno potezo. Govori o najmanjšem; o spodnji in zgornji meji, seveda pa ne pove nobene številke, kar je tudi logično. Zato seveda se vedno znova lahko potem reče: ste v tem okviru ali niste v tem okviru. Osebno moram reči, da tudi ta del obrazložitve razumem bolj kot orientacijsko napotilo, ne kot napotilo, ki zahteva določeno številko, naj bo spodnja ali zgornja; zato ker se strinjam s tistimi in to sem tudi sam rekel - ki pravijo, da je treba število prebivalstva gledati v interakciji z drugimi stvarmi. Lahko je neka občina s 1.000 prebivalci v resnici lahko močnejša od občine s 5.000 prebivalci itd.</p>
                  <p>Rad bi pa na nekaj opozoril, ker se mi je zdelo iz diskusije, da se temu nekako ali pa da se bere tisti del izreka Ustavnega sodišča malo drugače in da ga tudi Vlada bere malo drugače. Ustavno sodišče v 4. točki pravi: "Ustavno dopustno je, da Državni zbor z zakonom ustanovi občino na podlagi že izvedenih ali na podlagi ponovljenih referendumov". Ni alternative brez referenduma; tudi v izreku Ustavnega sodišča. Tako jaz razumem. Če kdo razume drugače, potem se je treba domeniti. Mislim, da bo Ustavno sodišče "kasiralo" odločitve, ki bodo šle mimo tega razumevanja, se pravi, ki bodo šle v ustanavljanje občin brez predhodno izvedenega referenduma. V interakciji s 139. členom to,</p>
                  <p>po mojem, pomeni naslednje: da je možno ustanoviti občine na tistih območjih, na katerih je bil referendumski izid pozitiven ali negativen. Možno je, da se Državni zbor odloči - to Ustavno sodišče dopušča - da ustanovi občine tudi na območjih, kjer je referendum bil izveden, pa je bil izid negativen, da pač presodi. Ta možnost je iz obrazložitve Ustavnega sodišča evidentna. Če želi ustanoviti občine na drugih območjih, mora biti izveden predhodni referendum. Lahko je ta referendum razumljen in tudi je razumljen kot posvetovalni referendum. Ampak predhodno mora biti izveden referendum. Zato kalkulacije po mojem mnenju s tem, da je možno ustanavljati občine na nekih območjih, ki sedaj niso bila dana na referendum in brez referenduma, po mojem bodo na Ustavnem sodišču ponovno padle. To je treba upoštevati. Zato se strinjam s tistimi, ki pravijo, da tudi prva vladna varianta zahteva ustavni zakon, pa četudi iz tistega razloga, ki mi ga je gospod Ribičič očital. Se strinjam, da je smisel ustavnega zakona v tem, da omogoči izvedbo ustave. Ampak v tem primeru gre pač za to, da omogoči tako izvedbo, ki ne bo padla. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam da ne in zaključujem razpravo.</p>
                  <p>Kot sem vam že povedal, bo ob 15. uri seja Komisije za lokalno samoupravo. Ob 16. uri bomo nadaljevali sejo Državnega zbora in sicer 2. točko izredne seje, to je dopolnitev zakona o audio video dejavnosti. V času do prejema pisno razmnoženega in razdeljenega poročila Komisije za lokalno samoupravo pa se bomo vrnili k redni seji, kjer bomo po vrsti obravnavali točke po dnevnem redu, torej najprej 16.b, potem obrtni zakon - tretjo obravnavo.</p>
                  <p>Jutri ob 10. uri bomo začeli - ne glede na to, kako bo današnja seja potekala - 40. točko dnevnega reda redne seje, to je zakon o političnih strankah.</p>
                  <p>Za sedaj prekinjam sejo. V sobi 58 je komisija - to je na oni strani.</p>
               </sp>
               <stage>(Seja je bila prekinjena ob 13.58 uri in se je nadaljevala ob ob 17.00 uri).</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>... V najkrajšem času bomo začeli sejo, tako kot sem najavil ob zaključku dopoldanskega dela. Dragi kolegi poslanci, glede na to, da ta vrsta čakanja ni način dela Državnega zbora in glede na to, da očitno Komisija za lokalno samoupravo ni končala z glasovanjem, bomo sejo začeli ob 17.00 uri.</p>
                  <p>Spoštovani kolegi poslanci, nadaljujemo z izredno sejo Državnega zbora Republike Slovenije. Za popoldanski del seje se je dodatno k že povedanemu dopoldne opravičil še gospod Ivo Hvalica.</p>
                  <p>Ugotovimo sklepčnost! Prosim, da vsi javite svojo prisotnost s pritiskom na gumb. Še vedno ugotavljamo prisotnost v dvorani. V dvorani je 50 poslank in poslancev; torej je Državni zbor sklepčen in lahko odloča. Seveda je tudi na popoldanski del seje vabljena Vlada Republike Slovenije, ki jo lepo pozdravljam.</p>
                  <p>Prehajamo na <title>2. TOČKO DNEVNEGA REDA IZREDNE SEJE, TO JE NA OBRAVNAVO PREDLOGA ZAKONA O DOPOLNITVI ZAKONA O POGOJIH ZA OPRAVLJANJE REPRODUKTIVNE VIDEO IN AUDIO DEJAVNOSTI</title>.</p>
                  <p>Zakon sprejemamo po hitrem postopku. Predlog zakona je v obravnavo zboru predložila Vlada Republike Slovenije. Ali želi predstavnik Vlade besedo? Gospod Pelhan ima besedo.</p>
               </sp>
               <sp>
                  <speaker>SERGIJ PELHAN:</speaker>
                  <p>Spoštovani zbor! Ko je Državni zbor sprejemal zakon o video piratstvu, je sprejel hkrati tudi amandma - mislim, da ga je dal gospod Kopač - da naj bi video kasete in drugi zapisi imeli tudi takoimenovano banderolo, vendar pri tem je bilo spregledano, da bi morali določiti čas v prehodnih določbah, koliko časa je potrebno za pripravo te banderole.</p>
                  <p>Zaradi  tega predlagamo, da se sprejme zakon o dopolnitvah, v katerem bi tudi določili čas, v katerem naj se to pripravi. O tem je razpravljal tudi, kot veste, ustrezen odbor za kulturo in šolstvo. Mi se strinjamo s tem, da se besedilo tega zakona dopolni z amandmajem, kot so predlagali, samo z eno izjemo, da bi se določba 2. in 3. odstavka 2. člena tega zakona ne uporabljala do uveljavitve predpisov iz 4. odstavka tega člena, vendar najdalj 6 mesecev do uveljavitve tega zakona. Namreč, ocenili smo skupaj z ministrstvom za finance, da je potrebno vsaj 6 mesecev - v bistvu 5 mesecev, ker avgust je neproduktiven, da tako rečem - za to da bi pripravili vse ustrezno za te banderole, ker jih je treba natisniti, 2 meseca prej dati v trgovino, da bodo dostopne tistim, ki bodo obvezno potem video kasete zaznamovali s temi banderolami. To je ocena ministrstva za finance in predlagamo tak amandma, ki ste ga tudi pismeno prejeli.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Predlog je ravno tako obravnaval Odbor za kulturo, šolstvo in šport kot matično delovno telo. Želi predsednik odbora besedo? Besedo ima gospod dr. Dimitrij Rupel.</p>
               </sp>
               <sp>
                  <speaker>DR. DIMITRIJ RUPEL:</speaker>
                  <p>Spoštovani gospod predsedujoči, spoštovani kolegice in kolegi! Vlada je najprej predlagala, kot ste opazili, naj bi odložili uporabo drugega in tretjega odstavka 2. člena zakona za nedoločen čas. Temu smo v odboru nasprotovali in oblikovali na podlagi predloga oziroma komentarja našega Sekretariata za zakonodajo amandma, ki predlaga odložitev za tri mesece. Danes vlada predlaga odložitev za šest mesecev, pa vendarle odbor ne more ta hip spremeniti svoje odločitve in pričakujem, da bomo glasovali tudi o amandmaju, ki ga je izoblikoval Odbor za kulturo, šolstvo in šport. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi besedo predstavnik sekretariata? (Ne.) Želijo besedo predstavniki poslanskih skupin? (Ne.) Besedo dajem poslankam in poslancem. Želi kdo besedo? Ugotavljam, da ne in zaključujem splošno razpravo.</p>
                  <p>Prehajamo h glasovanju o amandmajih. Kot ste opazili, ima zakon samo dva člena, zato dajem najprej v obravnavo 1. člen zakona skupaj z dvema amandmajema. Prvi, ki je dlje od osnovnega predloga, je amandma matičnega delovnega telesa - imate ga v njegovem poročilu -: V zakonu se za 1. odstavkom 14. člena doda nov drugi odstavek, ki se glasi: "Določbi drugega in tretjega odstavka 2. člena tega zakona se ne uporabljata do uveljavitve 4. odstavka tega člena, vendar najdalj 3 mesece po uveljavitvi tega zakona". In drugi: Besedilo 1. člena se spremeni tako, da se glasi: "V zakonu o pogojih za opravljanje - pozabil sem pri prvem amandmaju prebrati ves ta uvodni del - reproduktivne video in avdio dejavnosti (Ur. l. RS št. 42/94), se za prvim odstavkom 14. člena doda nov drugi odstavek, ki se glasi: "Določbi 2. in 3. odstavka 2. člena tega zakona se ne uporabljata do uveljavitve predpisov iz 4. odstavka tega člena, vendar najdalj 6 mesecev po uveljavitvi tega zakona". Ta drugi amandma je vložila Vlada Republike Slovenije.</p>
                  <p>Ali želi kdo besedo o 1. členu  in  o teh dveh amandmajih? Ugotavljam, da ne in dajem najprej na glasovanje amandma matičnega delovnega telesa. Kot ste videli, je razlika med obema amandmajema v tem, da matično delovno telo predlaga odlog 3 mesece, Vlada pa odlog 6 mesecev. Zdaj glasujemo najprej o amandmaju, ki predlaga krajši, tri mesečni odlog. Ugotovimo sklepčnost! (55 prisotnih.)</p>
                  <p>Kdo je za? (44 poslancev.) Je kdo proti? (3 poslanci.)</p>
                  <p>Ugotavljam, da smo ta amandma sprejeli. S tem je postal 2. amandma brezpredmeten.</p>
                  <p>In dajem na glasovanje 1. člen v celoti. Ugotovimo sklepčnost! (56 prisotnih.)</p>
                  <p>Kdo je za? (52 poslancev.) Je kdo proti? (Nihče.)</p>
                  <p>Ugotavljam, da smo 1. člen v celoti sprejeli.</p>
                  <p>In dajem v obravnavo 2. člen, na katerega ni bil vložen noben amandma. Ali želi kdo besedo? Ugotavljam, da ne in ga dajem na glasovanje. Ugotovimo sklepčnost! (48 prisotnih.)</p>
                  <p>Kdo je za? (53 poslancev.) Je kdo proti? (1 poslanec.)</p>
                  <p>Ugotavljam, da smo 2. člen sprejeli.</p>
                  <p>In dajem v obravnavo naslov zakona. Ali želi kdo besedo? Prosim, gospod Jožef Školč, izvolite.</p>
               </sp>
               <sp>
                  <speaker>JOŽEF ŠKOLČ:</speaker>
                  <p>Hvala lepa, gospod predsedujoči! Imam nekaj, kar je sicer precej nenavadno, ampak zelo težko se je odločati o zakonu, o katerem se ni gospod Pregelj izjasnil, pa bi ga prosil za mnenje. (Smeh v dvorani.)</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Ali želi še kdo besedo o naslovu zakona? Ugotavljam, da ne in dajem naslov zakona na glasovanje. Ugotovimo sklepčnost! (59 prisotnih.)</p>
                  <p>Kdo je za? (54 poslancev.) Je kdo proti? (1 poslanec.)</p>
                  <p>Ugotavljam, da smo sprejeli naslov zakona.</p>
                  <p>V drugi obravnavi smo spremenili 1. člen zakona. Ali želi kdo v tretji obravnavi vložiti amandma k 1. členu zakona? Prosim, izvolite.</p>
               </sp>
               <sp>
                  <speaker>SERGIJ PELHAN:</speaker>
                  <p>Predlagam v imenu Vlade, da se vendar 3 mesece zamenja za 6 mesecev. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. V tretji obravnavi imamo torej vložen amandma, o katerem v drugi obravnavi nismo glasovali. Amandma se glasi: Besedilo 1. člena se spremeni tako, da se glasi: "V zakonu o pogojih za opravljanje reproduktivne video in audio dejavnosti (Uradni list Republike Slovenije št. 42/94) se za prvim odstavkom 14. člena doda nov drugi odstavek, ki se glasi: "Določbi drugega in tretjega odstavka 2. člena tega zakona se ne uporabljata do uveljavitve predpisov iz četrtega odstavka tega člena, vendar najdalj 6 mesecev po uveljavitvi tega zakona".</p>
                  <p>Želi kdo besedo o tem amandmaju? Prosim, Rudi Moge. Želi še kdo vložiti amandma?</p>
               </sp>
               <sp>
                  <speaker>RUDI MOGE:</speaker>
                  <p>Hvala lepa za besedo. Nasprotujem temu amandmaju iz sledečega vzroka. Vladne službe so že za cigarete to banderolo izdale. To ni nič novega. Namesto, da bi sedaj strigli, po treh mesecih, bomo to dejavnost strigli šest mesecev. Ni razumljivo, da Vlada tako dolg čas namenja temu, da bi lahko začela pobirati denar od izposoje kaset. Sem proti temu amandmaju.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Vlada ima besedo, to je gospa Marija Markeš, svetovalka v Ministrstvu za finance.</p>
               </sp>
               <sp>
                  <speaker>MARIJA MARKEŠ:</speaker>
                  <p>Spoštovane poslanke in poslanci! Ravno zato, ker ima Vlada izkušnje z uvajanjem kontrolnih listkov za cigarete, ki jim po domače rečemo tobačne znamke, predlaga rok 6 mesecev.</p>
                  <p>Že ob uvedbi te tobačne znamke smo potrebovali 6 mesecev, da smo jo popolnoma uvedli, s tem da so proizvajalci in uvozniki zahtevali tobačno znamko 3 mesece prej, preden so bile te cigarete s temi znamkami na trgu. To prehodno obdobje, ko so na trgu ti videogrami in fonogrami brez znamk in takrat, ko morajo začeti uveljavljati znamke, je zelo pomembno. Zavezanci, prodajalci in vozniki, morajo vedeti, kaj morajo s to zadevo narediti.</p>
                  <p>Vlada sama in tudi ministrstvo pri pripravi te znamke mora ugotoviti število znamk, ki je potrebno. Za cigarete vemo, da rabimo 4 milijone znamk na leto; za te ne vemo  koliko. Od tega je odvisna cena, ki jih bodo morali ti plačevati, objaviti javni razpis, dati nekomu tiskati z vsemi zaščitnimi elementi. Potem je še glavno vprašanje, kam naj se pritrdijo te bandarole? Pod celofan, na celofan? Od vsega tega so odvisne te možnosti uvoznikov, proizvajalcev kot tudi Vlade.</p>
                  <p>Iz teh razlogov se nam zdi 6 mesecev primeren čas, da bi lahko resnično polno uveljavili to določbo zakona. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prosil bi, da se drugi zastopniki Vlade držijo tistih prijav, ki jih imamo v Državnem zboru. Za ta zakon sta prijavljena samo dva govorca: minister in državni sekretar za kulturo. Besedo ima pa gospod Zmago Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa za besedo. Jaz se strinjam z gospodom Mogetom in mislim, da ima Vlada tri mesece za pripravo vseh teh znamkic popolnoma dovolj. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospod Miroslav Mozetič, potem pa še gospa Breda Pečan.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala lepa. Jaz imam v bistvu proceduralno, jaz ne vem, kako se vlada sestaja. Ta vlada je izredno sposobna, tako se zdi; sestaja se kar tako v zraku. Zdaj, če piše, da mora vlada dati predlog, dobili smo pa predlog amandmaja od ministra. To je proceduralno. Da je zelo sposobna, je tudi res, ker menda je predlagala, da se sploh za nedoločen čas odloži ta zadeva. To je zelo zanimivo. Najprej sprejmemo zakon, potem pa spet zakon, s katerim bomo rekli, da nekaj za nedoločen čas ne bomo delali.</p>
                  <p>Jaz zmeraj manj razumem določene stvari. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Breda Pečan. Prosim.</p>
               </sp>
               <sp>
                  <speaker>BREDA PEČAN:</speaker>
                  <p>Jaz sem prepričana, da če hočemo, da se stvari uveljavljajo tako, kot je treba, spremembe, ki jih uvajamo z zakoni potem moramo tehnične podrobnosti in postopke, ki jih ljudje, ki se s to tehniko ukvarjajo, poznajo bolje kot mi, le verjeti in upoštevati njihove predloge. Zato bom jaz glasovala za ta amandma, ker se mi zdi, da je razumen in da predlaga pač rešitev, ki bo do konca leta pripeljala do dokončnega nadzora nad to distribucijo video in avdio posnetkov. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod doktor Dimitrij Rupel.</p>
               </sp>
               <sp>
                  <speaker>DR. DIMITRIJ RUPEL:</speaker>
                  <p>Gospod predsedujoči, spoštovane kolegice in kolegi! Jaz sem zadovoljen, da je že predsedujoči pred menoj opozoril na neko neregularnost, ki se je zgodila. Namreč, tukaj je nastopila predstavnica finančnega ministrstva, ki seveda ni bila napovedana. To je ena zadeva.</p>
                  <p>Druga zadeva je argument, ki ga je uporabil minister, ko je rekel, da je avgust čas počitnic. Jaz verjamem, da vendarle ne bodo šli vsi na počitnice avgusta in da bo nekaj ljudi se vendarle lahko s temi papirčki in s temi usodnimi vprašanji ukvarjalo.</p>
                  <p>Tretje vprašanje oziroma tretja reč, ki bi jo rad povedal in s katero utemeljujem svoje nasprotovanje temu amandmaju, je pa ta: mislim, da ta država seveda že dolgo časa, predolgo časa čaka na to, da se uredijo zadeve z video piratstvom.</p>
                  <p>Minister je bil eden tistih in njegovi ljudje iz ministrstva so bili tisti, ki so nas nagovarjali, naj za božjo voljo čim prej sprejmemo takšen zakon, danes je pa eden tistih, ki hoče zavlačevati njegovo izvedbo. Jaz ne razumem, zakaj se Vladi ne mudi pobrati denarja? Tukaj se popolnoma strinjam z gospodom Mogetom. Zakaj se Vladi ne mudi pobrati denarja? Ministrstvo za finance, ki hoče podaljšati, da tako rečem, sezono piratstva!</p>
                  <p>Iz tega razloga seveda odločno ugovarjam temu amandmaju in bom proti njemu glasoval. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Prosim, gospod minister ima besedo.</p>
               </sp>
               <sp>
                  <speaker>SERGIJ PELHAN:</speaker>
                  <p>Ne gre za to, da bi denar pobirali, ker banderole, prvič, ni predlagala vlada, ampak je predlagala samo nadzor. Banderola je potem prišla, kot veste, s strani poslancev in je napravila oziroma povzročila to zadrego, ki pomeni, da moramo v določenem času tudi izvesti kontrolo preko banderole. Drugače bi bila kontrola, kot je bila predvidena, drugačna.</p>
                  <p>Pri pobiranju denarja gre pa samo za to, da ga bo treba pobirati za toliko, kolikor bodo stroški nastali zaradi banderole, ne zaradi drugih zadev, kajti avtorske pravice in druge zadeve bodo tako ali tako kontrolirane in bodo morale, ne glede na način, preko banderole biti plačane.</p>
                  <p>Se pravi, denar se bo pobiral v zvezi z banderolo, a samo glede stroška tiskanja znamkic in tistih ljudi, ki bodo s tem s strani države obremenjeni.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ugotavljam, da ne.</p>
                  <p>Prehajamo h glasovanju. Vložen je en sam amandma. Želite, da ga ponovno preberem? "V zakonu o pogojih za opravljanje reproduktivne video in avdio dejavnosti (Ur.l.RS št.42/94), se za prvim odstavkom 14. člena doda nov drugi odstavek, ki se glasi: "Določbi drugega in tretjega odstavka 2. člena tega zakona se ne uporabljata do uveljavitve predpisov iz četrtega odstavka tega člena, vendar najdalj šest mesecev po uveljavitvi tega zakona." Ugotovimo sklepčnost! (55 prisotnih.)</p>
                  <p>Kdo je za? (18 poslancev.) Je kdo proti? (30 poslancev.)</p>
                  <p>Ugotavljam, da amandma ni sprejet.</p>
                  <p>Drugih amandmajev v tretji obravnavi nismo imeli, zato dajem na glasovanje zakon v celoti. Ugotovimo sklepčnost! (58 prisotnih.)</p>
                  <p>Kdo je za? (47 poslancev.) Je kdo proti? (Nihče.)</p>
                  <p>Ugotavljam, da smo zakon v celoti sprejeli.</p>
                  <p>S tem zaključujem to točko dnevnega reda.</p>
                  <p>Smo že prejeli poročilo? Potem pa se vračamo k prekinjeni <title>1. TOčKI DNEVNEGA REDA - PROJEKT LOKALNE SAMOUPRAVE</title> in prosim predsednika matičnega delovnega telesa gospoda dr. Cirila Ribičiča, da nam poda poročilo, ki se v pisni obliki sicer pravkar razdeljuje.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani! Komisija se je sestala in je obravnavala več predlogov stališč. Prvo stališče je predložila poslanka Jana Primožič v naslednjem besedilu: "Državni zbor ob upoštevanju določb Ustavnega sodišča podpira nadaljevanje projekta lokalne samouprave po vladnem predlogu". To je varianta ena. Ta predlog ni dobil večinske podpore v komisiji.</p>
                  <p>Drug predlog sklepa ste tudi že dobili. Predložil ga je poslanec, kolega Jožef Kopše in govori o upoštevanju rezultatov referendumov. Ta je dobil večinsko podporo v komisiji, s tem da je komisija sprejela ob soglasju gospoda Kopšeta sklep, da se ta vsebina smiselno vključi v stališča glede nadaljevanja reforme lokalne samouprave.</p>
                  <p>Stališča je komisija sprejela in predlagala, da jih Državni zbor sprejme kot svoja stališča. Pri tem je za izhodišče teh stališč bil predlog, ki sva ga izoblikovala skupaj s kolegom Tonetom Anderličem, vendar so najini predlogi dobili precej sprememb in dopolnitev na sami seji. Komisija je glasovala po posameznih točkah teh stališč ne pa o njihovi celoti. Nekatere od teh točk so bile soglasno izglasovane, druge s tesnejšo večino in so seveda pred vami s predlogom komisije, da ta stališča sprejme Državni zbor kot svoja stališča. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Prejeli smo torej predlog stališč. To se pravi, da je bil naš sklep, ki smo ga sprejeli v prvem delu te točke, realiziran, zato dajem ta stališča v obravnavo. Želi kdo o teh stališčih razpravljati, preden preidemo h glasovanju? Glasovali bomo o vsakem posebej. Želi kdo dati k tem stališčem kakšne amandmaje ali dodatne sklepe? Dodatne sklepe je možno vlagati še do konca glasovanja o stališčih. Tokrat je tako, ker smo stvar res dobili šele na mizo.</p>
                  <p>Se strinjate s tem, da gremo od stališča do stališča? Dajem jih v obravnavo. V pripravi so že amandmaji, ki nastajajo pri posamičnih poslanskih skupinah oziroma pri poslancih in poslankah, zato sprašujem, ali želite, da preidemo na kako drugo točko dnevnega reda redne seje ali da odredimo odmor za predlaganje amandmajev. Gospod Tone Peršak, izvolite. Ne moremo začeti z glasovanjem. Očitno bodo vloženi amandmaji.</p>
               </sp>
               <sp>
                  <speaker>ANTON PERŠAK:</speaker>
                  <p>Predlagam glede na to, kot je bilo rečeno, se že pripravljajo amandmaji, da se to nadaljevanje točke preloži, da se lahko v posameznih skupinah o tem dogovorijo in da gremo na redno sejo, in sicer na zakon o političnih strankah.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Ta predlog dajem na glasovanje. Predlog je, da preložimo in da preidemo na zakon o političnih strankah. Ugotovimo sklepčnost! (53 prisotnih.)</p>
                  <p>Kdo  je  za? (15  poslancev.) Je kdo proti? (30 poslancev.)</p>
                  <p>Ugotavljam, da ni pripravljenosti, da se vrnemo k redni seji, zato predlagam, da sejo nadaljujemo ob 17. in 50 minut.</p>
               </sp>
               <sp>
                  <speaker>JADRANKA ŠTURM-KOCJAN:</speaker>
                  <p>Hvala za besedo. Predlagam, da bi obravnavali točko o nagradah v šolstvu in Bloudkovih nagradah. To nam je zadnjič še ostalo in mislim, da je to stvar, ki lahko traja 15 minut. Že nekaj let nismo v šolstvu sprejeli nagrad in če bi to sprejeli na tej seji, bi lahko v tem letu to speljali in mislim, da je to pomembno za pedagoške delavce. Ker je  problematika dosti jasna in nekonfliktna, predlagam, da to opravimo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Spoštovane kolegice poslanke, spoštovani kolegi poslanci, jaz bom ta predlog, ker je bil pač izrečen, še dal na glasovanje. Vendar moram reči, da sem prejšnjega dal na glasovanje zaradi tega, ker je bil vložen tudi podpisan predlog, da obravnavo zakona o političnih strankah, če drugega ne, opravimo jutri ob 10. uri. Medtem ko imamo še toliko drugih točk dnevnega reda, da ima resnično vsak neko, ki mu je najpomembnejša. Mislim, da bomo zelo težko zaključili naše delo, če bomo o vsaki posebej glasovali, katera je bolj pomembna. Vendar ker sem pač dopustil, da se o tem nadalje razpravlja, dajem predlog Jadranke Šturm Kocijan na glasovanje. Predlog je, da ob prekinitvi preidemo na točki dnevnega reda, ki se nanašata na nagrade na področju šolstva in potem mislim, da gre še za Bloudkove nagrade. Ugotovimo sklepčnost! (42 prisotnih.)</p>
                  <p>Prosim, da ugotovimo sklepčnost! (47 prisotnih.)</p>
                  <p>Kdo je za? (18 poslancev.) Je kdo proti? (33 poslancev.)</p>
                  <p>Sejo bomo nadaljevali ob 17. uri in 45 minut.</p>
               </sp>   
               <stage>(Seja se je nadaljevala ob 18.00 uri.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Nadaljujemo izredno sejo Državnega zbora.</p>
                  <p>Prosim, da ugotovimo prisotnost v dvorani! Ugotavljamo prisotnost! (52 poslancev.)</p>
                  <p>Ugotavljam, da je zbor sklepčen in lahko odloča.</p>
                  <p>Med odmorom je bil vložen, in se že razmnožuje, amandma oziroma predlog spremembe in dopolnitve stališč glede nadaljevanja reforme lokalne samouprave, ki se glasi: Za prvo točko se dodasta novi točki, ki se glasita:</p>
                  <p>1a) Državni zbor ob upoštevanju določb Ustavnega sodišča podpira nadaljevanje projekta lokalne samouprave po vladnem predlogu, to je varianta ena.</p>
                  <p>1b) Državni zbor republike Slovenije nalaga Vladi, da pri pripravi dokončne variante predloga o lokalni samoupravi v čim večji meri upošteva izraženo voljo ljudi na izvedenih referendumih, predvsem pa tam, kjer so se državljani odločili z večinskim glasovanjem za nove občine.</p>
                  <p>Točke 2, 3, 4, 5, 6 in 7 se črtajo."</p>
                  <p>Ta predlog spremembe in dopolnitve stališč je vložila poslanska skupina Slovenskih krščanskih demokratov.</p>
                  <p>Predlagam, da preidemo h glasovanju o stališčih. Glede nadaljevanja izvajanja reforme lokalne samouprave najprej dajem v obravnavo prvo stališče, to je: Na podlagi posebnega sklepa Državnega zbora Republike Slovenije, sprejetega na 9. izredni seji Državnega zbora, dne 8. junija 1994, je Vlada Republike Slovenije izdelala analizo referendumskih izidov in možne predloge izvajanja reforme lokalne samouprave v več inačicah.</p>
                  <p>Državni zbor pozitivno ocenjuje pripravljena gradiva in zadolžuje Vlado, da na podlagi teh stališč in ob upoštevanju odločb Ustavnega sodišča pospešeno nadaljuje s pripravo potrebnih zakonskih sprememb na tem področju."</p>
                  <p>Dajem to stališče v obravnavo. Želi kdo besedo?</p>
                  <p>Prosim, gospa Jana Primožič, izvolite.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala lepa za besedo. Poslanska skupina Slovenskih krščanskih demokratov podpira prvo točko stališč in sklepov, dodaja pa 1a) in 1b), kot je bilo navedeno. Torej, vladni predlog in čim večje upoštevanje izražene volje ljudi.</p>
                  <p>Za ostale točke menimo, da niso ustavno sprejemljive, da pa je točka sedem odvisna od predsednika Vlade oziroma Vlade, da se odloči o ministru za lokalno samoupravo. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo o prvi točki?</p>
                  <p>Prosim, gospod Tone Peršak, izvolite.</p>
               </sp>
               <sp>
                  <speaker>ANTON PERŠAK:</speaker>
                  <p>Jaz bi samo vprašal predlagatelje tega sklepa, ali oni s tem predlagajo, da se del občin ustanovi brez predhodno opravljenega referenduma na območjih teh občin.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo besedo? Ker nihče ne želi besede, dajem ta predlog prvega sklepa pod točko 1 na glasovanje. Obrazložitev glasu. Najprej moram vprašati, če želi še kdo besedo? Želi še kdo sodelovati v razpravi o 1. točki? Ugotavljam, da nihče in prehajamo h glasovanju. Obrazložitev glasu ima gospod dr. Ciril Ribičič, izvolite.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovani, jaz bom podprl prvo točko, ki je bila soglasno podprta tudi na komisiji. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Želi še kdo obrazložiti svoj glas. Ugotavljam, da ne in dajem točko 1 stališč na glasovanje. Ugotovimo sklepčnost! (56 prisotnih.)</p>
                  <p>Kdo je za? (52 poslancev.) Je kdo proti? (3 poslanci.)</p>
                  <p>Ugotavljam, da smo prvo točko stališč sprejeli.</p>
                  <p>Dajem v obravnavo predlog spremembe in dopolnitve stališč, ki ga je vložila poslanska skupina Slovenskih krščanskih demokratov. Mislim, da ga pravkar dobivate. Jaz ga pa bom pred obravnavo še enkrat prebral: Za prvo točko se dodasta novi točki, ki se glasita: "1 a. Državni zbor ob upoštevanju določb Ustavnega sodišča podpira nadaljevanje projekta lokalne samouprave po vladnem predlogu." To je varianta 1.</p>
                  <p>1.b. Državni zbor Republike Slovenije nalaga Vladi, da pri pripravi dokončne variante predloga o lokalni samoupravi v čim večji meri upošteva izraženo voljo ljudi na izvedenih referendumih, predvsem pa tam, kjer so se državljani odločili z večinskim glasovanjem za nove občine. Točke 2, 3, 4, 5, 6 in 7 se črtajo". Želi kdo razpravljati o spremembi in dopolnitvi stališč? Preden zaključim razpravo, za katero sem vprašal, bom seveda počakal, da se tudi gradivo razdeli v pisni obliki do konca.</p>
                  <p>Sprašujem, ali želi kdo sodelovati v razpravi o tem predlogu? Ugotavljam, da ne in ga dajem na glasovanje. Ugotovimo sklepčnost! (63 prisotnih.)</p>
                  <p>Kdo je za? (28 poslancev.) Je kdo proti? (37 poslancev.)</p>
                  <p>Ugotavljam, da ta predlog ni bil sprejet.</p>
                  <p>Pod točko 2: "V zakon o lokalni samoupravi se vnesejo vsebinski in številčni kriteriji oziroma pogoji za ustanovitev občine. Izhodišča za te spremembe so predlogi Vlade Republike Slovenije, vključno s spodnjo številčno mejo v povezavi z vsebinskimi kriteriji in merili za odstopanja, ko gre za občine s posebnim statusom. O teh spremembah bo odločal Državni zbor na septembrski seji".</p>
                  <p>Želi kdo besedo o tem predlogu sklepa? Prosim, gospod Miroslav Mozetič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala lepa za besedo. Drage kolegice, spoštovani kolegi! Že v obrazložitvi našega predloga smo rekli, da so te točke po našem mnenju protiustavne. Iz tega razloga prosimo za eno uro odmora, da preučimo zadeve do konca pred odločanjem.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Torej, če odločim, da imamo eno uro odmora, potem seveda pomeni, da nadaljujemo jutri ob 10. uri. (iz dvorane se oglašajo) Gospod Tone Peršak, prosim.</p>
               </sp>
               <sp>
                  <speaker>ANTON PERŠAK:</speaker>
                  <p>Spoštovane poslanke in poslanci! Jaz bi rad povedal naslednje: v parlamentu seveda velja, če je parlamentarna demokracija, tudi določen fer play in jaz ne nasprotujem in tudi ni razloga, da bi nasprotoval predlogu Krščanskih demokratov za to, da si vzamejo čas za premislek, in mislim, da je to legitimna zahteva, ampak predlagam naslednje: da je ta premislek, da si oni vzamejo ta čas za ta premislek čez noč, da se jutri ob 10. uri nadaljuje ta točka, da pa mi sedaj te tri četrt ure izkoristimo še za naslednje točke redne seje. Rad bi povedal še naslednje. Če bo - kar sicer lahko pričakujem - izid glasovanja ponovno tak, kot je bil že prej, bom seveda prepričan v to, kar že mislim, da je ta teden bilo že marsikaj izvedeno tako, kot je bilo zato, da ne bi prišli do glasovanja o zakonu o političnih strankah in zakonu o volilni kampanji, ker pač to ni v interesu vseh parlamentarnih strank. Zato ponovno predlagam, da to naredimo in da tako, kot je bilo že sklenjeno in sprejeto na začetku te seje, tudi jutri opravimo še delo normalno do 14.00 ure. Predpostavljam, da smo vsi vsaj tako resni kot jaz, da ste si rezervirali čas jutri do 14.00 ure za delo v parlamentu. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Moram reči, da se kot predsedujoči v tem trenutku s tem predlogom strinjam, zato seveda mislim, da bomo v vsakem primeru nadaljevanje te točke lahko imeli jutri. Če je pa želja, da se odloži  do jeseni, je treba formulacijo tako predlagati. Gospod Miroslav Mozetič, prosim.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala lepa. Jaz sem v prošnji oziroma zahtevi izrazil mnenje poslanske skupine in imamo po poslovniku to pravico. Zdaj, če kdo želi čez noč, gospod Peršak, lahko razmišljate, jaz čez noč običajno spim.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Gospod Mozetič, če zdaj prekinemo izredno sejo in to točko nadaljujemo jutri, ali vam to ustreza? Sprašujem, če nasprotujete nadaljevanju redne seje do 19.00 ure, predlogu, ki ga je dal gospod Tone Peršak. Zagotavljam vam, da v vsakem primeru zahteva poslanske skupine Slovenskih krščanskih demokratov po odmoru, ne samo da je legitimna, ampak ji bo ugodeno, ker mora biti, ker smo vedno tako delali. O tem ni nobenega dvoma. Sprašujem samo, če ste pripravljeni sodelovati zdajle na redni seji?</p>
                  <p>Prekinjam izredno sejo Državnega zbora - z njo bomo nadaljevali jutri ob 10.00 uri - in se vračam k redni seji Državnega zbora. Šli bomo po vrstnem redu. Ker prehajamo na novo redno sejo in ker vidim odhajanje poslank in poslancev v prehodu na redno sejo Državnega zbora, prosim, da ugotovimo prisotnost.</p>
               </sp>
               <stage>(SEJA JE BILA PREKINJENA 28. JULIJA 1994 OB 18.15 URI IN</stage>
               </div>
      </body>
  </text>
</TEI>
