<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:id="SDZ1-Izredna-27-1995-05-04">
   <teiHeader>
      <fileDesc>
         <titleStmt>
            <title>Zapisniki sej Državnega zbora Republike Slovenije</title>
            <respStmt>
               <persName>Andrej Pančur</persName>
               <resp xml:lang="sl">Kodiranje TEI</resp>
               <resp xml:lang="en">TEI corpus encoding</resp>
            </respStmt>
         </titleStmt>
         <publicationStmt>
            <publisher>
               <orgName xml:lang="sl">Inštitut za novejšo zgodovino</orgName>
               <orgName xml:lang="en">Institute of Contemporary History</orgName>
               <ref target="http://www.inz.si/">http://www.inz.si/</ref>
               <address>
                  <street>Kongresni trg 1</street>
                  <settlement>Ljubljana</settlement>
                  <postCode>1000</postCode>
                  <country xml:lang="sl">Slovenija</country>
                  <country xml:lang="en">Slovenia</country>
               </address>
               <email>inz@inz.si</email>
            </publisher>
            <distributor>DARIAH-SI</distributor>
            <distributor>CLARIN.SI</distributor>
            <availability status="free">
               <licence>http://creativecommons.org/licenses/by/4.0/</licence>
               <p xml:lang="en">This work is licensed under the <ref target="http://creativecommons.org/licenses/by/4.0/">Creative Commons
                                Attribution 4.0 International License</ref>.</p>
               <p xml:lang="sl">To delo je ponujeno pod <ref target="http://creativecommons.org/licenses/by/4.0/">Creative Commons
                                Priznanje avtorstva 4.0 mednarodna licenca</ref>.</p>
            </availability>
            <date when="2019-03-19+01:00"/>
         </publicationStmt>
         <sourceDesc>
            <bibl>
               <idno type="custom" subtype="session">5595322A9781E6CBC1257832004838C8</idno>
               <idno type="URI">5595322A9781E6CBC1257832004838C8</idno>
            </bibl>
         </sourceDesc>
      </fileDesc>
      <profileDesc>
         <settingDesc>
            <setting who="#SDZ1-Izredna-27-1995-05-04.DZ" n="27">
               <name>Izredna</name>
               <date when="1995-05-04"/>
            </setting>
         </settingDesc>
         <particDesc>
            <listOrg>
               <org xml:id="SDZ1-Izredna-27-1995-05-04.DZ">
                  <orgName xml:lang="sl">Državni zbor Republike Slovenije</orgName>
                  <listEvent>
                     <head>Mandat</head>
                     <event n="1" notBefore="1992-12-23" notAfter="1996-11-28">
                        <label>1. mandat (1992-1996)</label>
                     </event>
                  </listEvent>
               </org>
            </listOrg>
         </particDesc>
      </profileDesc>
   </teiHeader>
   <text>
      <body>
         <div>
            <head>DRŽAVNI ZBOR REPUBLIKE SLOVENIJE</head>
            <stage type="session">27. izredna seja</stage>
            <stage type="date">(4. in 5. maj 1995)</stage>
            <stage type="chairman">Sejo so vodili: Jožef Školč, predsednik Državnega
                     zbora, Vladimir Topler in dr. Lev Kreft, podpredsednika zbora</stage>
            <stage type="time">Seja se je pričela ob 10.06 uri</stage>
            <sp xml:id="SDZ1-Izredna-27-1995-05-04.sp1">
               <speaker>PREDSEDNIK JOŽEF ŠKOLČ:</speaker>
               <p>Prosim, da počasi zasedete svoja mesta. Pričenjam 27. izredno sejo Državnega zbora Republike Slovenije. Gospe in gospodje! Prosim za mir v dvorani. Kot sem že rekel, pričenjam 27. izredno sejo Državnega zbora Republike Slovenije. Obveščen sem, da so zadržani, in se seje ne morejo udeležiti, naslednji poslanci in poslanke: dr. Lev Kreft za dopoldanski del seje, dr. Leo Šešerko, gospa Metka Karner-Lukač, mag. Franc Avberšek in gospa Maria Pozsonec za popoldanski del seje. Ugotovimo prisotnost! (64 prisotnih.)</p>
               <p>Ugotavljam, da je zbor sklepčen in lahko prične z delom.</p>
               <p>Na sejo sem vabil predsednika Vlade Republike Slovenije dr. Janeza Drnovška, ministra za finance mag. Mitja Gasparija, druge člane Vlade Republike Slovenije, predstavnika Urada predsednika Republike Slovenije, predstavnika Državnega sveta Republike Slovenije, predstavnika Ustavnega sodišča Republike Slovenije, predstavnika Računskega sodišča Republike Slovenije, predstavnika Varuha človekovih pravic, guvernerja Banke Slovenije dr. Franceta Arharja, generalnega direktorja Zavoda za pokojninsko in invalidsko zavarovanje Slovenije gospoda Janeza Prijatelja in generalnega direktorja Zavoda za zdravstveno zavarovanje gospoda Franca Koširja. Vse, ki so se seje udeležili, lepo pozdravljam.</p>
               <p>Prehajamo na določitev dnevnega reda 27. izredne seje Državnega zbora. 27. izredno sejo Državnega zbora sem sklical po dogovoru na kolegiju predsednika Državnega zbora in skladno z rokovnikom za obravnavo in sprejem državnega proračuna za leto 1995. Dnevni red ste prejeli s sklicem 27. izredne seje. In sicer sta bili predlagani zboru dve točki dnevnega reda: najprej predlog proračuna Republike Slovenije za leto 1995, to je splošna razprava in odločanje o nadaljevanju postopka sprejemanja predloga državnega proračuna (v skladu z 216.a členom Poslovnika Državnega zbora); za drugo predlagano točko je matični delovni odbor sklenil, da se ne uvrsti na dnevni red, zato se o tem ne glasuje in točka ni uvrščena na dnevni red.</p>
               <p>Sprašujem, če želi v zvezi z dnevnim redom kdo besedo? (Ne želi.) Torej ugotavljamo prisotnost za sprejem dnevnega reda. Ugotovimo sklepčnost! (63 prisotnih.)</p>
               <p>Kdo je za? (52 poslancev.) Je kdo proti? (4 poslanci.)</p>
               <p>Ugotavljam, da je dnevni red sprejet.</p>
               <p>Ni možno. Komu ga boste postavili? Izvolite.</p>
            </sp>
            <sp xml:id="SDZ1-Izredna-27-1995-05-04.sp2">
               <speaker>NATAŠA BELOPAVLOVIČ:</speaker>
               <p>Želim samo nekaj vprašati. Po 64. členu poslovnika se v bistvu takrat, ko matično telo predlaga, naj se umakne nekaj z dnevnega reda in uvrsti na dnevni red naslednje seje, zadeva umakne brez razprave in glasovanja. To je bilo sedaj narejeno. Sklep matičnega odbora je bil, naj se ta točka, skratka predlog vladnega zakona umakne, ni bil pa sprejet sklep oziroma izrečen, naj se uvrsti na dnevni red naslednje seje. Sprašujem, ali to pomeni, da se ta zakon uvrsti na naslednjo sejo?</p>
            </sp>
            <sp xml:id="SDZ1-Izredna-27-1995-05-04.sp3">
               <speaker>PREDSEDNIK JOŽEF ŠKOLČ:</speaker>
               <p>To pomeni, da bomo Vlado o sprejetem dnevnem redu in sklepu obvestili. Vlada bo proučila pripombe, ki so ji na razpolago, in lahko to ponovno predlagala. V Državnem zboru bomo proučili tiste pripombe, na katere nismo bili pozorni, ko smo določali dnevni red in je hipotetično možno, da je to tudi na naslednji seji. Ste zadovoljni s pojasnilom? Hvala lepa.</p>
               <p>Prehajamo na <title>1. TOČKO DNEVNEGA REDA - OBRAVNAVO PREDLOGA PRORAČUNA REPUBLIKE SLOVENIJE ZA LETO 1995</title>.</p>
               <p>Predlog proračuna je zboru predložila Vlada Republike Slovenije in je objavljen v Poročevalcu št. 11/1 z dne 3. aprila 1995. V skladu s poslovnikom - tukaj bi vas prosil za pozornost, ker če boste poslušali ta navodila, nam bo mogoče marsikaj prizaneseno - Državnega zbora sta predsednik Vlade Republike Slovenije dr. Janez Drnovšek in minister za finance mag. Mitja Gaspari na 26. izredni seji, dne 5.4., zbor seznanila s predlogom državnega proračuna. O predlogu proračuna za leto 1995 so se seznanila tudi delovna telesa Državnega zbora. Nekatera med njimi so v svojih poročilih oziroma mnenjih predlagala zboru, da po končani splošni razpravi sprejme posamezne sklepe. Ta poročila ste prejeli na klop, pri čimer vas opozarjam, da Državni zbor po končani splošni razpravi in odločanju o sklepu, po 216.a členu poslovnika, ne bo razpravljal in odločal o tistih predlaganih sklepih, ki se nanašajo na splošno razpravo in obrazložitev znotraj nje. Prav tako ne bo razpravljal in odločal tudi o tistih predlaganih sklepih, ki so predmet amandmajskega poseganja v proračunski predlog. Zbor bo na tej seji, na podlagi 216.a člena Poslovnika Državnega zbora, opravil splošno razpravo o proračunu in po končani razpravi sklepal, ali je predlog državnega proračuna za leto 1995 primeren za nadaljnjo obravnavo ali ne. Če bo predlog primeren, potem se normalno sproži postopek vlaganja amandmajev.</p>
               <p>Na sejo sem vabil tudi predstavnike institucij, ki samostojno predlagajo svoj del v okviru celovitega državnega proračuna, in sicer predstavnike Urada predsednika Republike Slovenije, Državnega sveta Republike Slovenije, Ustavnega sodišča Republike Slovenije in Varuha človekovih pravic. Na sejo sem vabil tudi guvernerja Banke Slovenije, generalnega direktorja Zavoda za pokojninsko in invalidsko zavarovanje Slovenije in generalnega direktorja Zavoda za zdravstveno zavarovanje Slovenije. Če bodo želeli, bodo vsi ti dobili besedo v splošni razpravi. Najprej sprašujem predstavnika Vlade, ali želi po razpravah, ki so bile na delovnih telesih, še dodatno obrazložiti predlog proračuna? (Ne želi.) Sprašujem, če želijo predstavniki delovnih teles Državnega zbora besedo? Gospod Janez Kopač.</p>
            </sp>
            <sp xml:id="SDZ1-Izredna-27-1995-05-04.sp4">
               <speaker>JANEZ KOPAČ:</speaker>
               <p>Hvala za besedo. Odbor Državnega zbora za finance in kreditno-monetarno politiko je kot eden od odborov obravnaval predlog proračuna za leto 1995 in to na splošen način - v skladu z novim poslovnikom oziroma s spremembami poslovnika, ki predvidevajo, da se proračun na Odboru za finance in kreditno-monetarno politiko obravnava trikrat: prvič na splošen način, to je pred splošno sejo, ki jo predstavlja današnja seja Državnega zbora; drugič amandmajsko, v času ko sprejemajo in predlagajo amandmaje tudi druga delovna telesa, in tretjič kot matično delovno telo pred dokončnim sprejetjem proračuna (tu ima samo še Odbor za finance možnost vlaganja amandmajev) - zato se v podrobnejšo obravnavo posameznih postavk nismo spustili, ker je v tem trenutku to, po našem mnenju, bilo neproduktivno, pač pa smo opravili le splošno razpravo. Iz nje naj povzamem nekaj podatkov. Najprej ta, da je predlagani global v višini 510 milijard tolarjev številka, ki se ne bi smela povečevati. Spremembe so po našem mnenju možne v okviru notranjih prerazporeditev znotraj obstoječega proračuna, čeprav je potrebno resnici na ljubo reči, da je tudi tukaj izjemno malo manevrskega prostora. Ob tem pa je potrebno povedati, da je takoimenovana spontana varianta povsem nesprejemljiva za to državo. Gre pa za varianto, po kateri se ne bi nič drugega spreminjalo - torej nobena druga zakonodaja - pač pa bi proračun servisiral samo tisto, kar je že uzakonjeno. Čim govorimo o številki 510 milijard tolarjev, potem se je potrebno zavedati, da bomo morali kot Državni zbor uzakoniti dogovor o izvajanju politike plač v letu 1995 (matično delovno telo je ravno danes ta predlog zakona zavrnilo), potrebno se je zavedati, da bo treba spremeniti vrsto drugih zakonov, ki so uzakonili tako imenovane posamezne tolarje, in vrsto zakonov, ki predvidevajo določene pravice pri prejemanju posameznih socialnih transferjev. Torej, pred očmi je potrebno imeti celotno to sliko. In če govorimo, še enkrat poudarim, o 510 milijardah tolarjev, potem je potrebno vedeti, da to pomeni spremembo vrste drugih zakonov. Vsakdo, ki govori o 510 milijardah tolarjev, in sočasno s figo v žepu računa, da bo glasoval proti spremembam posameznih zakonov, ki sem jih omenil prej, deluje z dvojno moralo.</p>
               <p>Če povzamem druga stališča, izrečena na odboru, naj omenim na primer stališče, po katerem je potrebno intenzivirati delovno usposabljanje učinkovite davčne službe, kajti tudi povečanje posameznih davčnih prihodkov predstavlja določen manevrski prostor. Ob tem pa je potrebno povedati tudi to, da vse ocene o tem, koliko je te prihodke možno povečati, temeljijo na ugibanjih in da ni moč dati nobene relevantne ocene, ali je tega malo ali veliko, ker, na žalost, ni nobene natančneje analize analize.</p>
               <p>Stališče odbora je tudi, da bi morala Vlada dati večji poudarek uvajanju prostovoljnih oblik zdravstvenega in pokojninskega zavarovanja, čeprav je konec koncev to povezano z odločitvami parlamenta, vendar bi pospeševanje dela na ustrezni zakonodaji posredno, in pa seveda sprejetje takšne zakonodaje, imelo ugodne posledice na državni proračun, saj bi ga posredno razbremenilo.</p>
               <p>Ko govorimo o odhodkovni strani proračuna, je razvidno, da hitreje - in to precej hitreje - naraščajo sredstva za plače državne uprave in plače izvajalskih organizacij oziroma javnih zavodov in pa izdatki za klasične državne funkcije, kar je s povečevanjem obsega javnega dolga, ki je navsezadnje rezultat odločitev tega parlamenta, povsem razumljivo. Manj razumljivo je morda povečevanje tega dela odhodkovne strani proračuna, ki se imenuje plače. To pa zaradi tega, ker je pravzaprav to edina postavka v tem proračunu, ki ni bila podrobneje prediskutirana v pripravah na proračun, saj je bila številka, potrebna za izplačilo plač, enostavno dana kot aksiom: toliko zaposlenih pač je in njim je potrebno izplačati plačo v skladu z zakonom. Vse to je razumljivo za planerje proračuna, manj pa je razumljivo za politike, kajti menim, da bi se na tem sektorju, ki predstavlja okrog 24% odhodkovne strani državnega proračuna, dalo kaj narediti - in takšno je bilo tudi mnenje odbora.</p>
               <p>Mnenje odbora je, da je potrebno vztrajati na proračunskem memorandumu predvsem v delu, ki govoru o proračunski politiki in predvideva realno povečanje sredstev za prestrukturiranje, pospeševanje malega gospodarstva, skladnejši regionalni razvoj in tehnološki razvoj. Ob tem je treba omeniti mnenje enega od razpravljavcev, ki je rekel, da je to proračun preživetja in ne proračun prestrukturiranja. Po mnenju drugih razpravljavcev je to sicer samo deloma res, vendar se vsaj te delne resnice ne da izključiti, kajti v okvir 510 milijard je bilo potrebno strpati vse uzakonjene pravice, in pa seveda nameniti mali preostali prostor najbolj nujnim potrebam, ki so povezane tudi z razvojnimi nalogami proračuna.</p>
               <p>Še vedno, po mnenju odbora, pogrešamo premoženjsko bilanco Republike Slovenije, kajti premoženjska bilanca bi nam dala morda jasnejšo sliko, kaj se da ob proračunu še narediti za financiranje posameznih potreb te države, saj smo lansko leto videli prvič, da je zakon za izvrševanje proračuna, ki je aktiviral razpolaganje z državno lastnino, pomenil precejšnjo možnost posameznih proračunskih uporabnikov, da tudi mimo posameznih postavk v državnem proračunu, z menjavo oblik državne lastnine, bistveno lažje financirajo nekatere svoje potrebe. Skratka, potrebujemo premoženjsko bilanco države. In Državni zbor je že od leta 1991 dalje, če se ne motim, ali pa morda že celo v letu 1990, vsako leto sproti pričakoval v obliki sklepov ali zahtev to premoženjsko bilanco, in ta potreba obstaja še vedno dan današnji.</p>
               <p>Na odboru je bila izrečena še vrsta drugih stališč, ki jih ne bi ponavljal, saj so razvidna iz poročila odbora. Morda to, da je dohodkovna politika ena od slabših politik v sklopu ekonomske politike te države; čeprav resnici na ljubo dogovor o izvajanju politike plač predstavlja bistven kvalitativen preskok, vendar seveda čaka na svojo potrditev v parlamentu, ki pa je pred minutami to temo umaknil z dnevnega reda. Na odboru je bilo poudarjeno, da je večji proračunski primanjkljaj za državo povsem nesprejemljiv, tako kot je bilo to poudarjeno že v nastopu finančnega ministra pri predstavitvi državnega proračuna, saj si ga Slovenija z dvema milijonoma prebivalstva in nekapitalskim trgom ter presežkom v plačilni bilanci ne more privoščiti - oziroma si ne more privoščiti financiranja primanjkljaja; sam primanjkljaj bi si lahko privoščila, vendar si njegovega financiranja ne more privoščiti (to bi uničilo ali izvozni sektor gospodarstva ali investitorje doma).</p>
               <p>Drugih stališč ne bi želel ponavljati, kot sem poudaril že prej, pač pa predstaviti samo sklep proceduralne narave, ki ga je matično delovno telo, Odbor za finance in kreditno-monetarno politiko, dolžno predlagati. Navkljub vsem pripombam v splošni razpravi na predlog proračuna za leto 1995 predlagamo, da Državni zbor nadaljuje z obravnavo predloga proračuna za letošnje leto, kot ga nam je predlagala Vlada dne 31.3.1995 pod številko 41101/94, 38/9 EPA 1056, torej da nadaljujemo (v skladu z novim poslovnikom) z obravnavo akta, ki ga imamo pred seboj. Druga možna varianta je, da obravnave tega akta ne nadaljujemo. To pomeni, da mora Vlada priti v Parlament z novim proračunom; kar bi seveda pomenilo, da bi ga sprejemali za letošnje leto nekje proti koncu leta in kar bi seveda povsem izničilo smisel njegovega sprejemanja v letošnjem letu. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp5">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Želi še kdo v imenu delovnega telesa? (Ne želi.) Želi besedo predstavnik Sekretariata za zakonodajo in pravne zadeve? Se opravičujem, gospod Horvat v imenu Odbora za gospodarstvo.</p>
            </sp>
            <sp xml:id="SDZ1-Izredna-27-1995-05-04.sp6">
               <speaker>FRANC (FERI) HORVAT:</speaker>
               <p>Hvala za besedo, gospod predsednik. Spoštovane kolegice in kolegi! Glede na dejstvo, da je proračun najpomembnejši instrument gospodarske politike države se mi le zdi potrebno predstaviti nekaj najbolj značilnih ugotovitev in pripomb Odbora za gospodarstvo v splošni obravnavi predloga proračuna. Osnovna ugotovitev je ta, da je predlog, ki ga imamo pred sabo, bolj proračun za preživetje kot pa proračun, ki bi dajal poudarek razvojni politiki in politiki pospešenega prestrukturiranja gospodarstva. Res, da brez preživetja tudi ni razvoja, vendar na dolgi rok je brez razvoja tudi preživetje vprašljivo. Predvsem je odbor ugotovil, da proračun ne zagotavlja v zadostni meri uresničevanja relativno ambicioznih ciljev in usmeritev ekonomske politike iz memoranduma, ki smo ga sprejeli v tem Državnem zboru. Mislim tukaj predvsem na tiste postavke, ki govorijo o gospodarski rasti, o povečanju konkurenčne sposobnosti gospodarstva, o pospeševanju prestrukturiranja in še o nekaterih drugih področjih. Tako da je bil odbor dosti kritičen kljub temu, da je v osnovi podprl predlog, da ga Državni zbor sprejme, in da ga da v nadaljnjo obravnavo in se ga v razpravi poskuša dopolniti oziroma izboljšati. Kar se globala tiče, je bil odbor tudi mnenja, da je predlog na zgornji meji sprejemljivosti, in da ga v Državnem zboru za nobeno ceno ne bi smeli povečevati, ampak iskati rešitve z notranjim prestrukturiranjem.</p>
               <p>Spontano varianto odbor tudi zavrača, ker ocenjuje, da ni realistična in da ni sprejemljivo, da bi lezli v tak primanjkljaj, kot bi iz te spontane variante v tem letu in pa tudi v prihodnjih letih izhajalo. Seveda bo nujna konsekvenca te ugotovitve, da bo potrebno preveriti in verjetno tudi spreminjati nekatere zakone in nacionalne programe, sicer bo stalno prihajalo do nezadovoljstva dela prebivalstva in tudi dela politike, ko bomo ugotavljali, da se nacionalnih programov, sprejetih tukaj v Državnem zboru, strategije in podobno ne izvaja v celoti ali z neustrezno dinamiko.</p>
               <p>Kar se prihodkov tiče, bi bilo potrebno preveriti obseg predvidenih prihodkov od carin in uvoznih taks, glede na to, da ne bo s prvim julijem uveljavljen carinski zakon in zakon o carinski tarifi. Nujna je tudi hitrejša uveljavitev učinkovite davčne službe za celovitejše pobiranje davkov. Še vedno je prevelik obseg sive ekonomije. Potrebno je zmanjšati dajatve, davke in prispevke na plače in tako razbremeniti stroške dela in poiskati druge davčne vire, kot je davek od premoženja, prometni davek od naftnih derivatov (ko imamo nerazumno nizko ceno naftnih derivatov v primerjavi z drugimi državami), in pa pospešiti bi kazalo uvajanje prostovoljnih oblik zavarovanja predvsem na področju pokojninskega zavarovanja, in tako razbremeniti pritisk na državno blagajno in zlasti na stroške dela.</p>
               <p>Kar se odhodkov tiče, je prav tem posvetil odbor precejšnjo pozornost in pri tem ugotovil, da je zaskrbljujoče dejstvo, da se tako po dinamiki rasti kot po strukturi proračuna povečujejo odhodki za delovanje države - kot vidimo porast plač (o čemer je govoril že predsednik Odbora za finance) porast materialnih stroškov, ter pokrivanje obveznosti iz preteklosti, zmanjšuje pa se obseg in delež sredstev za aktivno politiko in programe, zlasti tiste, ki so v funkciji pospeševanja razvoja, izvoza, prestrukturiranja in zaposlovanja. Če pogledamo subvencije in transferje v gospodarstvu, vidimo, da so v globalu nekako nominalno na enaki ravni, kar pomeni, da se realno zmanjšujejo, ker ni še gotovo, kakšni bodo deleži iz zakonov o kupnini in kakšna bo dinamika teh sredstev, in končno, kakšen bo obseg, obstoja nevarnost, da tudi s kupnino obseg sredstev ne bo ostal realno enak, čeprav smo v memorandum zapisali, da je potrebno za nekatere namene sredstva v proračunu povečati - mislim tu predvsem na prestrukturiranje gospodarstva, na tehnološki razvoj, pospeševanje malega gospodarstva, pospeševanje skladnejšega regionalnega razvoja.</p>
               <p>Če še malo podrobneje pogledamo subvencije in transferje v gospodarstvu v celoti, vidimo, da je več kot tretjina namenjena za naložbe v javno gospodarske službe, da je približno desetina namenjena servisiranju posojil za prometnice in za druge namene, in približno petina za servisiranje sanacije bank in pa v enem delu tudi realnega sektorja. Tako da je manj kot 30% ali okrog 28% v bistvu namenjeno klasičnim subvencijam in transferjem v gospodarstvu, kar naj bi bila podpora aktivni politiki Vlade. Odbor tudi meni, da je treba sočasno s proračunom sprejeti zakon o kupnini in ugotoviti, kakšni bodo nameni, koliko bo teh sredstev, kakšna bo dinamika, tako da se lahko realno potem tudi planira porabo po posameznih namenih. Pri tem menimo, da je treba upoštevati določila memoranduma v tistih točkah, kjer govori, za katere namene je potrebno realno povečati sredstva v proračunu.</p>
               <p>Poseben problem je podpora izvozu. Pri tem se je tudi odbor dalj časa zadržal. Dejstvo je, da se ekonomski položaj slabša zlasti pri neto izvoznikih z večjim deležem dela in domačih sestavin v proizvodnji. S tečajno politiko ni možno reševati tega problema, za to je potrebna usklajena makroekonomska politika, torej ukrepi, ki omilijo posledice stabilizacijske politike, ki je nujna, in še vedno preveč obremenjene stroške dela. Napoved predsednika Vlade v ekspozeju je bila, da bodo predloženi ukrepi, vendar teh ukrepov ne vidimo dovolj, niti v proračunu in tudi to, kar se predlaga, torej odlog davkov in prispevkov, mislimo, da ni zadosten ukrep za omilitev ekonomskega položaja izvoznikov. Tako da so potrebni in tudi možni drugi ukrepi, dodatni ukrepi. Naj navedem samo nekatere, o katerih smo razpravljali tudi na odboru: to je predvsem zmanjšanje določenih davkov in prispevkov, vezanih na plače in to nadomestiti z drugimi davčnimi viri (o nekaterih sem že govoril); povečati obseg sredstev za subvencioniranje obresti (vidimo, da jih imamo po več resorjih in tudi preko slovenske izvozne družbe), povečati obseg sredstev za refinanciranje kreditov pri slovenski izvozni družbi in kapitala in pa predvsem bilančne vsote tako za osnovno dejavnost zavarovanja kot za refinanciranje izvoznih kreditov (so še vedno premajhni glede na potrebe gospodarstva); proučiti možnost interveniranja pri intervalutarnih spremembah preko neke določene meje (to je predvsem bil problem pri liri, pa navsezadnje tudi pri dolarju) in povečati aktivnost in sredstva za odpiranje tržišč in gospodarsko promocijo v tujini (dejstvo je, da se tudi po tem predlogu proračuna sredstva za te namene realno zmanjšujejo, zmanjševala pa so se tudi v zadnjih letih) in seveda videti tudi, kakšni so možni drugi ukrepi, ki so primerni in običajni v tržnem gospodarstvu.</p>
               <p>Omenil bi še eno zadevo. Zelo pomembno bo, da se tudi v tem proračunu oziroma v zakonu o izvrševanju proračuna, ki upam, da ga bomo sprejeli sočasno s proračunom, predvidi tudi sredstva za poroštva za gospodarstvo, ki so lansko leto, žal, v veliki meri zaradi znanih zastojev tudi v Državnem zboru in v Vladi, zastala, so pa pomembna tako za dostop podjetij do kreditov in pa predvsem za znižanje obrestne mere.</p>
               <p>In končno, odbor opozarja in predlaga tako Vladi kot Državnemu zboru, da sta bolj oprezna in bolj restriktivna pri sprejemanju zakonov z materialnimi posledicami, pri reorganizaciji uprave in širjenju ustanov in zaposlenih v državnih in paradržavnih ustanovah. Dejstvo je namreč, da o večjem delu proračuna ne odločamo sedaj v proračunski debati, ampak med letom, s sprejemanjem posameznih zakonov in drugih odločitev. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp7">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Želi še kdo v imenu delovnih teles? Gospod Rudi Moge.</p>
            </sp>
            <sp xml:id="SDZ1-Izredna-27-1995-05-04.sp8">
               <speaker>RUDI MOGE:</speaker>
               <p>Predsedujoči, hvala lepa za besedo. Spoštovane poslanke in poslanci! Odbor je pač obravnaval dva proračuna: en proračun Ministrstva za kulturo, drugo pa tisti del, ki se nanaša na Ministrstvo za šolstvo in šport, zato bi se najprej ustavil pri kulturi. Ugotovili smo, da se v zadnjih štirih letih stalno povečuje v kulturi delež za plače; zaradi neustrezne valorizacije materialnih stroškov (plače namreč sledijo drugi politiki kot materialni stroški) se je ta delež, ki je znašal prej 65% za programe, zmanjšal letos samo na 50% za programe, 50% vseh sredstev je pa predvidenih za plače. Novonastale občine v svojih kulturnih proračunih bolj ali manj znižujejo delež sredstev za kulturo, to pa še posebej velja za demografsko ogrožena področja. Dogaja se to, da občine, glede na svoje potrebe, kulturo odrivajo, in delež, ki je bil nekdaj v neki občini potreben za kulturo, poskušajo doseči iz proračunskih sredstev države, zaradi česar prihaja do zmanjševanja kulturnega tkiva na teh področjih. Mislim, da je tudi Ministrstvo za kulturo v letošnjem letu prevzelo za okoli 700 milijonov tolarjev novih obveznosti, tako na podlagi dogovorov kot tudi zakonov. Pri tem je bila omenjena ustanovitev nemške čitalnice, prevzem in shranjevanje arhivov, predvsem tistih podjetji, ki so šla v stečaj, postavitev novega filmskega studia (zaradi vrnitve cerkve svetega Jožefa lastnikom), preselitev etnografskega muzeja v bivšo vojašnico na Metelkovo in tako naprej. V letu 1995 naj bi začeli graditi kulturni dom v Lendavi, načrtovano pa je tudi dokončanje Narodne galerije v Ljubljani. V predlogu proračuna za letošnje leto pa je predvideno premalo sredstev predvsem za to, kar smo lani dosegli, in sicer za odkup knjig za knjižnice, sofinanciranje izdajanje knjig slovenskih avtorjev, za mednarodno sodelovanje, za obnovo kulturnih spomenikov ter za kulturne programe na posameznih področjih kulturnega udejstvovanja. Če ne bomo zagotovili dodatnih sredstev za te namene, ne bomo več ohranili ravni, ki smo jo v preteklih letih že dosegli na tem področju. Odbor je po nekih izračunih prišel do tega, da če bi uspeli ohraniti to raven, ki smo jo do sedaj imeli, bi bilo potrebno v proračunu zagotoviti 800 milijonov SIT več za kulturo.</p>
               <p>Ministrstvo za šolstvo in šport ima sicer malo bolj ugoden indeks, znaša 126,66%, navidezno pa ohranja financiranje področja na ravni iz preteklega leta, struktura tega financiranja je pa manj ugodna. Povedati je treba, da se delež sredstev, potreben za plače, materialne in druge stroške, povečuje na račun sredstev za izvedbo vzgojno-izobraževalnih programov. Za izvedbo le teh je na voljo - pri 82 milijardah, ki jih imamo na voljo - samo 21% sredstev, vse ostalo pa požro materialni stroški, investicijsko vzdrževanje in pa plače. Sredstva za investicije so se od 4,7% zmanjšala na 3,8, kar je bistveno manjši delež, ki ga v te namene od bruto domačega proizvoda zagotavljajo razvite države, ki imajo od 8 do 10% - kljub uvedbi znamenitega šolskega tolarja. Na porabo sredstev na področju šolstva in na samo kvaliteto izvajanja dejavnosti vpliva tudi številčnost generacije, ki se želi izobraževati. Vemo, da je Vlada morala kljub razpisu še enkrat ugotavljati, koliko kapacitet bo dala na voljo v letošnjem šolskem letu, in videli smo, da se je morala ta mreža povečati za več kot 30 do 40 oddelkov. To je tudi svojevrstna priložnost, ki jo kaže izkoristiti - zahtevo po povečanih prostorskih in kadrovskih kapacitetah. Predvsem je to povečanje kadrovskih kapacitet izredno kritično najprej v Ljubljani, potem v Celju in pa v Mariboru.</p>
               <p>V okviru materialnih stroškov predstavljajo najemnine, ki jih plačuje Ministrstvo za šolstvo in šport, da lahko izvaja ta program, že približno 7% sredstev za investicije, ki naj bi se zagotavljale po zakonu o šolskem tolarju. Ta zakon o šolskem tolarju bi se naj letos izvajal po spodnji meji, ki je z zakonom zagotovljena. Mi smo temu nasprotovali tudi zaradi tega, ker je bilo to ministrstvo sposobno, da je denar, ki je bil na voljo, pravočasno lahko investiralo; in ne samo to, tudi vsa dela so bila opravljena v roku in tako, kot je bila ta stvar načrtovana.</p>
               <p>V razpravi so člani odbora tudi ugotavljali, da predvidena proračunska sredstva ne omogočajo razvoja dejavnosti, za katerega se ves čas zavzemajo, ampak zadoščajo le za golo preživetje. Menili so, da bi bilo potrebno s prerazporeditvijo sredstev znotraj predvidene proračunske porabe zagotoviti za financiranje področje kulture, šolstva in športa dodatna sredstva. Zato je tudi odbor sprejel sklep, in sicer če bi na kratko samo povzel: "Odbor predlaga, da Vlada Republike Slovenije v okviru proračunske porabe prouči možnost prerazporeditve sredstev po posameznih postavkah tako, da se Ministrstvu za kulturo za zadovoljivo izvajanje dejavnosti zagotovi v proračunu Republike Slovenije za leto 1995  800 milijonov SIT dodatnih sredstev, medtem ko se Ministrstvu za šolstvo in šport zagotovi v proračunu Republike Slovenije za leto 1995 sredstva za investicije po zakonu o zagotavljanju sredstev za nekatere nujne razvojne programe Republike Slovenije za vzgojo in izobraževanje v maksimalnem obsegu ter sredstva za kvalitetnejšo izvedbo izobraževanja učiteljev, za zaposlovanje stažistov na univerzah in za izvedbo programa na področju športa, kar bi (po naših ocenah) nekje znašalo okoli milijardo 200 milijonov tolarjev." Hvala lepa.</p>
            </sp>
            <sp xml:id="SDZ1-Izredna-27-1995-05-04.sp9">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Besedo dajem gospodu Protnerju.</p>
            </sp>
            <sp xml:id="SDZ1-Izredna-27-1995-05-04.sp10">
               <speaker>MAG. JOŽE PROTNER:</speaker>
               <p>Hvala lepa, gospod predsednik za besedo, ki ste mi jo dali. Odbor za kmetijstvo in gozdarstvo Državnega zbora je temeljito razpravljal o proračunu, posebej o sredstvih, ki so namenjena kmetijstvu oziroma za resor kmetijskega ministrstva in najprej ugotavlja, da je možno proračun obravnavati le v kontekstu s sprejetimi dokumenti v tem Državnem zboru, na eni strani s strategijo razvoja slovenskega kmetijstva, posebej še s programom nalog in aktivnosti za izvajanje strategije razvoja slovenskega kmetijstva in seveda tudi nekaterih drugih zakonov; da omenim samo zakon o veterinarstvu in zakon o zdravstvenem varstvu rastlin pa še nekaterih drugih, ki so ne navsezadnje tudi v proceduri. Pri tem mislim na program razvoja slovenskih gozdov kot nalogo, ki jo je Državnemu zboru naložil tukaj sprejet zakon o gozdarstvu. Ugotavljamo namreč, da če izhajamo iz tega, da je potrebno proračun obravnavati samo v kontekstu s temi dokumenti, da seveda proračun, takšen kot je predložen, tega ne upošteva v potrebni razporeditvi finančnih sredstev, ki bi omogočala na eni strani izvajanje strategije oziroma programov pa tudi zakonov posebej v tem smislu, da je premalo namenjenih sredstev raznim službam v kmetijstvu. Kot primer navajam samo dva - gozdarsko službo, ki je seveda postavljena z indeksom na lansko leto, vemo pa da je lani na osnovi sprejetega zakona bilo namenjenih sredstev samo za 8 oziroma 9 mesecev - in seveda enako je to v letošnjem letu - in ne omogoča službi, da bi lahko normalno delovala vse leto. Še bolj očiten takšen problem je v veterinarstvu in veterinarski službi, ker se je v preteklosti ta dejavnost javne veterinarske službe izvajala, bi rekel, financirala iz posebnega računa, ki je s sprejetjem zakona o veterinarstvu ugasnil; nalaga se stalne, prišle so še nove naloge s sprejetjem zakona o veterinarstvu, in seveda temu področju niso namenjena sredstva, ki bi omogočala izvajanje nalog. Ugotavljamo pa, da je proračun na drugi strani z ukinitvijo posebnega računa na dohodkovni strani na profitu, da tako rečem, ker je dotok sredstev zdaj v integralni proračun večji kot je predvidena poraba za potrebe veterinarske službe, kljub temu, mislim, v tistem obsegu kot bi bilo to potrebno.</p>
               <p>Nadalje odbor enako ugotavlja kot Odbor za gospodarstvo, da bi bilo potrebno sredstva iz naslova kupnin na podlagi zakona o lastninskem preoblikovanju podjetij določiti in opredeliti glede na posamezni namen.</p>
               <p>Nadalje bi na odboru želeli Vlado še posebej opozoriti, da bi bilo zaradi sprejetja zakona o spremembah in dopolnitvah zakona o pogojih, pod katerimi se kmetom zmanjšani in odpisani prispevki štejejo za plačane, potrebno v proračunu nameniti sredstva. Zakaj? Zato, ker ta zakon predvideva, da se sredstva za poravnavo zmanjšanih ali odpisanih prispevkov Zavoda za pokojninsko in invalidsko zavarovanje namenijo iz proračuna. Vlada bi morala to upoštevati pri pripravi proračuna.</p>
               <p>Razen tega odbor še predlaga - to pa ne zadeva višine sredstev, ampak razmejitev za posamezne namene, konkretno pri veterinarski službi - da se razčleni, in da se nivoje službe upošteva že pri proračunu.</p>
               <p>In drugo stališče, da Odbor za kmetijstvo in gozdarstvo predlaga Vladi, da pri obravnavi ekonomske pomoči Slovencem v zamejstvu, enakopravno obravnava problematiko in pomoč tudi zamejskemu kmetijstvu. Na odbor prihajajo s strani zamejskih Slovencev precej dramatična opozorila; v obravnavanju te problematike odbor predlaga, da naj zamejsko kmetijstvo enakopravno obravnava kot drugo problematiko, z namenom ekonomske pomoči Slovencem v zamejstvu. Hvala.</p>
            </sp>
            <sp xml:id="SDZ1-Izredna-27-1995-05-04.sp11">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Besedo dajem dr. Petru Tancigu, Odbor za znanost in tehnologijo.</p>
            </sp>
            <sp xml:id="SDZ1-Izredna-27-1995-05-04.sp12">
               <speaker>DR. PETER TANCIG:</speaker>
               <p>Spoštovani, gospod predsednik, kole- gice in kolegi! Ne bi se rad pridružil dolgi vrsti resornih zagovornikov, ki vsak zase, verjetno upravičeno, ugotavlja, da njegov resor oziroma njegovo področje ni dobilo dovolj denarja, ampak mi ne kaže drugega. Moram povedati, da seja, na kateri smo precej podrobno obravnavali - tako vsebinsko kot formalno - to področje, je bila precej žalostna oziroma pogrebniško preživetvena, kar se nenazadnje tudi vidi iz podatkov, ki so nanizani v poročilu, tako da bi poskušal zelo na hitro iti skozi poglavitna dejstva, o katerih se ne da prerekati. Recimo, konstantno padanje sredstev za resor znanosti in tehnologije (procentualno gledano) v proračunu države od leta 1992, ko je bilo 3,77%, pa do tega predloga, kjer je 2,69. To je en pokazatelj tega padanja. Drug pokazatelj je v odnosu na družbeni proizvod: leta 1992 0,83%, kar nas je uvrščalo na rep držav podobne razvitosti, ki poskušajo tudi z državno intervencijo, ravno preko tega resorja, pospešiti razvoj, pa do letošnjega upada na 0,67%. Dejstvo je, da je Slovenija zaenkrat še v precej specifični situaciji, da se mora takorekoč za lastne naramnice potegniti iz situacije, v kateri se nahaja, da opravi prestrukturiranje. Če vzamemo države kot so Grčija, Portugalska, Irska, s katerimi se lahko primerjamo po nekaterih pokazateljih, ne smemo pozabljati, da četudi te države dajejo mogoče podoben ali nekoliko manjši procent svojega bruto produkta v ta resor, dobivajo izredno pomoč preko strukturnih fondov Evropske unije. Dokler nismo v tej družbi, bomo morali sami narediti potreben napor, ampak z 0,67% bruto produkta se dejansko znajdemo popolnoma na repu teh držav - kar pomeni, da na ta resor ne bomo mogli računati kot na motor razvoja. Tu se vedno postavlja osnovna dilema, ali sta znanost in tehnologija vzrok ali motor razvoja - ali njegova posledica. Čeprav so te debate precej sholastične narave, dejansko spominjajo na tisto staro šalo, ko se drvar pritoži, da nima časa nabrusiti tope sekire, ker ima toliko dela. Verjetno velja ta metafora ravno za ta resor. Če gledamo na to kot na javno porabo, kot na neko dolgoročno infrastrukturo, potem je to mogoče še razumeti, ampak vse države, zlasti s tako strukturo bruto produkta, kot je Slovenija, ko še vedno okrog 50% bruto produkta prispeva industrija, seveda nujno potrebuje za konkurenčno sposobnost ustrezno pomoč iz tega resorja.</p>
               <p>Seja je bila, kot sem rekel, precej žalobna. Dejansko smo ugotavljali, da bo ta proračun, ki pomeni približno 12 do 15% realno zmanjšanje sredstev, povzročil niz skoraj ireversibilnih posledic - od bega možganov in nestabilnega delovanja institucij in prekinjanja vseh tistih vezi, kjer je to področje na številnih področjih pomagalo pri razvoju. Po drugi strani je zaskrbljujoč trend, da se sredstva za raziskovalno dejavnost nižajo tudi v drugih ministrstvih, kar pomeni še en dodaten izpad v tem resorju. Sklep odbora, čeprav ga bo treba še formulizirati, je bil, da apeliramo na Vlado in potem z ustreznim amandmajem skušamo doseči, da bi temu resorju ne dali prednostno več sredstev - kot je bila, recimo, politika držav s hitrim razvojem, kot je na primer Južna Koreja - ampak da naj bi se ta sredstva zadržala vsaj na ravni povprečne rasti proračunskih sredstev. In upam, da bomo tak sklep tudi uspeli sprejeti. Hvala.</p>
            </sp>
            <sp xml:id="SDZ1-Izredna-27-1995-05-04.sp13">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. K besedi se je v imenu Komisije za invalide prijavila gospa Danica Simšič.</p>
            </sp>
            <sp xml:id="SDZ1-Izredna-27-1995-05-04.sp14">
               <speaker>DANICA SIMŠIČ:</speaker>
               <p>Hvala za besedo. Spoštovane poslanke in poslanci, spoštovani predstavniki Vlade! Tudi Komisija za vprašanje invalidov je obravnavala proračun z vidika področja, ki ga pokriva, in ugotovila je, da je predlagani proračun dejansko samo proračun preživetja in da ne zagotavlja na tem področju nikakršnega razvoja. Že samo dejstvo, da ima področje Ministrstva za delo, družino in socialne zadeve - proračun tega ministrstva - indeks 112, govori o tem, da je sredstev za celotno področje manj, kajti če bi jih hotelo biti vsaj realno enako kot lani, bi moral biti indeks 118. Še posebej smo opozorili in Vladi predlagali, da poskuša najti neka sredstva za tisto področje pri invalidih, ki pomeni in zagotavlja neodvisno življenje, to so te stanovanjske ali kakšne druge skupnosti, kajti v tem proračunu ni v ta namen zagotovljenega niti tolarja. Veliko vprašanje je tudi zaposlovanje invalidov. Ta dejavnost oziroma invalidi so vse bolj težko zaposljiva delovna sila in če gledamo samo posamezne postavke, smo lahko nad kakšno navdušeni, kajti pri zaposlovanju invalidov je, mislim, indeks celo 280%, ampak če potem podrobneje pogledamo cel kup drugih indeksov, ki so v prejšnjih letih zagotavljali oziroma v letu 1994 zaposlovanje invalidov, je tam zapisana številka 0 - in realno to pomeni enaka sredstva ali celo nižja kot lani. Tako da so to področja, na katera Komisija za vprašanja invalidov še posebej opozarja. Opozarja pa še na dve stvari, in sicer, da je zelo malo sredstev namenjenih za razvoj varstveno-delovnih centrov. Kakorkoli obračamo in želimo integracijo, vendarle vseh invalidov ni mogoče vključiti v neodvisno življenje in te centre moramo imeti. Zato predlagamo, da se ugotovi, ali je možno na tem področju zagotoviti večja sredstva; hkrati pa smo, če govorim o konkretnih stvareh, naložili pristojnim ministrstvom, da preučijo možnost odprtja še enega centra, to je v Stari gori. To pa ni stvar samo Ministrstva za delo, ampak tudi Ministrstvo za zdravstvo in za šolstvo, vsaj v načelni razpravi so se s tem strinjali, kakšna bo realizacija, je pa drugo vprašanje.</p>
               <p>In pa še nekje je velikanska pomanjkljivost - pri raziskavah in razvoju. Kajti, če želimo zagotoviti tudi invalidom, da se dejansko neodvisno vključujejo v življenje, so potrebne številne raziskave, številni razvojni načrti, sredstva za to pa so okleščena komaj na tretjino v primerjavi z lanskim letom. Tako da to je velik minus in predlagamo, da ministrstvo in pa Vlada v celoti vendarle o tem razmisli in poizkuša najti kakršnakoli sredstva - kje ali na kakšen seveda ne vem; ampak pametno je vlagati tja, kar pomeni, da boš potem lahko razvijal naprej, ne pa samo da se mašijo luknje, in to se nam v tem trenutku dogaja. Edino, kar je pravzaprav razveseljivo ob številnih redukcijah je to, da se je Vlada odločila vsaj za to, da 100% zagotovi pokrivanje tistih zakonskih obveznosti, ki so zakonsko iztožljive. Vsaj to je, kajti lani celo tega ni bilo zagotovljenega.</p>
               <p>To je pravzaprav vse, na kar je naša Komisija za vprašanja invalidov posebej želela opozoriti ta zbor in pa tudi Vlado. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp15">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Želi še kdo besedo v imenu delavnih teles? Gospod Kopše.</p>
            </sp>
            <sp xml:id="SDZ1-Izredna-27-1995-05-04.sp16">
               <speaker>JOŽEF KOPŠE:</speaker>
               <p>Gospe in gospodje, gospod predsednik! Odbor za obrambo je na dveh zaporednih sejah obravnaval predlog proračuna za leto 1995 z normalnim začetkom dela, predstavitvijo, predvsem s predstavitvijo obrambnega ministrstva, se pravi obrambnega dela proračuna. Na sami predstavitvi je predstavnik obrambnega ministrstva ugotavljal, da je proračun vsaj za 3 milijarde tolarjev prenizek za določeno izvrševanje nalog, ki jih ima slovenska vojska, in glede na stanje, ki je trenutno v tem prostoru in na obrambne sposobnosti slovenske vojske. Pri svojem izvajanju je predstavil odboru, da bo največ škode povzročeno s premajhnim proračunom na področju vzpostavljanja rezervne sestave, na področju financiranja rednega kontingenta, na področju varnostnih razmer v regijah in na ostalih področjih. Ker je pa predstavitev tega proračuna in sam način pisanja tega proračuna doživel na odboru izredno kritiko (gre za tehniko pisanja proračuna), so člani odbora s sklepom zahtevali od obrambnega ministrstva, da te stvari uredi na tak način, da bodo pregledne in da bo možno redno preverjati trditve obrambnega ministrstva po proračunskih postavkah. In glede tega je seveda bil sprejet sklep, da se dostavi podrobno razdelan proračun obrambnega ministrstva, ki pomeni seveda strogo tajnost, ki naj bi bil obravnavan na drugi seji. Na drugi seji je bil ta razdelan program proračuna dostavljen prepozno in poslanci niso imeli možnosti pregledati postavk, zato je bila le formalna razprava in bo razprava o podrobnostih potekala v nadaljnji razpravi o proračunu. Na odboru so bila mnenja zelo različna, s tem, da so predstavniki poslanskih skupin, poslanci, na eni strani LDS in pa SDSS predvsem zahtevali dober pregled proračuna (in s sklepom je bilo to tudi doseženo), in izražali precejšnje nerazumevanje za birokratski del obrambnega ministrstva, ki ima precej visoke postavke v proračunu, dočim je drugi del tega odbora insistiral na tem, da se slovenska vojska, ki se komaj postavlja, nujno oboroži primerno situaciji, v kateri se država Slovenija nahaja. V nadaljevanju proračuna je sedaj na voljo članom odbora podroben pregled; v nadaljevanju obravnave proračuna bo odbor to trezno proučil in svoje pripombe dostavil Državnemu zboru.</p>
            </sp>
            <sp xml:id="SDZ1-Izredna-27-1995-05-04.sp17">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Želi še kdo v imenu delovnih teles? Gospod Battelli za Komisijo za narodnosti.</p>
            </sp>
            <sp xml:id="SDZ1-Izredna-27-1995-05-04.sp18">
               <speaker>ROBERTO BATTELLI:</speaker>
               <p>Hvala lepa, gospod predsednik! Kolegice in kolegi! Komisija za narodni skupnosti je obravnavala predlog proračuna in pravzaprav ugotovila, da sredstva, ki so zagotovljena po tem predlogu za kulturo, šolstvo in ostale potrebe narodni skupnosti pravzaprav ne zadoščajo za preživetje. Ugotovili smo, da vključno z eno dodatno investicijo v šolstvu, ki bi jo bilo treba nujno izvesti v svojem začetnem delu v tem letu, bi številka okoli 25 milijonov tolarjev lahko zagotovila preživetje in izvajanje vseh dejavnosti narodni skupnosti. To je seveda za državo in za proračun pravzaprav neznatna številka. In znova in znova v narodni skupnosti ugotavljamo, da se moramo pravzaprav iz leta v leto boriti s tako majhnimi zneski. Ustava pravi, da država zagotavlja razvoj tistih dejavnostih, ki omogočajo narodnim skupnostim ohranjanje svoje identitete in onemogočajo asimilacijo. Iz leta v leto ugotavljamo, da ta razvoj ni zagotovljen, ampak je ogroženo že samo preživetje. Nekaj moramo vedeti, da po skoraj petih letih, odkar smo se lotili reforme celotne družbe v smislu demokratizacije, uvajanja tržnih razmerij in tako naprej, kot vemo v vseh teh letih, narodne skupnosti niso mogle -  ravno zato, ker se je izhajalo iz neke stvarnosti, ki je bila zelo drugačna - ustvariti lastne gospodarske osnove in s tem si niso mogle zagotoviti tudi tistega prostora samofinanciranja, ki bi jih na nek način emancipiral od popolne odvisnosti od proračunskih sredstev, pa najsibodo to proračuni občin ali pa proračun države. Kaj to pomeni? Pomeni naslednje, da je preživetje in razvoj narodnih skupnosti pravzaprav izključno odvisno od proračunskih sredstev. Varčevanje in izvajanje enake logike kot se uporablja pri velikih državnih aparatih, se pravi, če se ta ista logika preseli na področje narodne skupnosti, pomeni za narodne skupnosti katastrofo. To pomeni, da se ne izvaja politika zagotavljanja pravic narodnih skupnosti in moramo, po mojem, končno ugotoviti, da se na ta način ne bo dalo iti naprej in zagotoviti normalno preživetje narodnih skupnosti.</p>
               <p>Komisija za narodne skupnosti se je odločila, da bo podprla najavljeni amandma Ministrstva za kulturo, ki zvišuje do določene mere sredstva za kulturne dejavnosti nasploh, pa s tem tudi za kulturo narodnih skupnosti. Komisija bo ravno tako poskušala z Ministrstvom za šolstvo najti rešitve, zato da se začnejo pripravljalna dela za razširitev poklicne šole v italijanskem jeziku v Izoli, ki nima več kam dati učencev - otrok. Komisija je tudi pozvala Vlado, naj vendar poskusi dokončno rešiti z Republiko Hrvaško problem sofinanciranja ustanov italijanske narodne skupnosti - ki imajo sedež po osamosvojitvi v tujini, v neki drugi državi, se pravi na Hrvaškem, ampak te skupne institucije seveda servisirajo potrebe in del pravic italijanske narodne skupnosti v Sloveniji - vsaj v višini 20% tistih sredstev, ki jih zagotavlja Republika Hrvaška. Doslej nismo bili uspešni pri razreševanju tega problema. Menimo, da je tudi za razreševanje tega problema prišel čas, da se ga začne pospešeno reševati in menimo, da je bilo potrebno, da to vendarle pride na dnevni red, sicer rednih srečanj med predsednikom naše Vlade in predsednikom hrvaške Vlade. Dokler to ne bo rešeno, tudi ne bomo mogli reči, da je zadovoljeno pravicam italijanske narodne skupnosti kar zadeva informiranje, kar zadeva zgodovinske in sociološke raziskave in kar zadeva gledališko dejavnost. Hvala.</p>
            </sp>
            <sp xml:id="SDZ1-Izredna-27-1995-05-04.sp19">
               <speaker>PREDSEDNIK JOŽEF ŠKOLČ:</speaker>
               <p>Hvala. Ali želi še kdo v imenu delovnih teles besedo? (Ne želi.) Ali želi besedo predstavnik Sekretariata za zakonodajo in pravne zadeve? (Ne želi.) Torej prehajamo na predstavitev stališč poslanskih skupin. Najprej se je za besedo v imenu poslanske skupine Združene liste prijavil Janez Kocijančič.</p>
            </sp>
            <sp xml:id="SDZ1-Izredna-27-1995-05-04.sp20">
               <speaker>MAG. JANEZ KOCIJANČIČ:</speaker>
               <p>Spoštovani predsednik, najlepša hvala za besedo. Spoštovane kolegice in kolegi! Proračun je temeljni akt, s katerim država ureja javno potrošnjo. S tem v bistvu določa okvire svojega dela, ravnanja, svoje politike. To je pomembno do te mere, da dvomim, da je kakšna od pristojnosti tega Državnega zbora taka, da bi se jo dalo s to pristojnostjo primerjati. Menim, da nam je to vsem jasno, in želim v današnjem nastopu obrazložiti, katere so temeljne usmeritve Združene liste Socialnih demokratov v proračunski razpravi in v postopku sprejemanja proračuna oziroma želim povedati, kaj želimo in kaj so naši cilji. Naš prvi cilj je obdržati stopnjo rasti, in drugi cilj, enako pomemben, ohraniti raven socialne varnosti. V tem smislu naj takoj povem, da nasprotujemo spremembam socialnih pravic. To seveda pomeni, da smo pripravljeni na razprave o racionalizaciji socialnih pravic, o kontroli, o preprečitvi zlorab, o uveljavljanju poštenosti, nismo pa za to, da bi se socialne pravice bistveno krčile. Bil bi absurd, če bi slovenska družba, ki je zmogla vzdržati raven socialnih pravic v obdobju gospodarske krize, krenila na zmanjševanje socialnih pravic v trenutku rasti. Če bomo obdržali stopnjo rasti in če bomo ohranili raven socialne varnosti, mislim, da bomo ustvarili pogoje za splošno, družbeno, socialno in politično stabilnost, ki nam bo omogočala nadaljnje strukturne spremembe in uspešno zaključevanje procesov tranzicije vsaj do trenutka, ko se bomo, (kaže pa, da so nekateri v svoji nestrpnosti zelo hitri) med seboj razgrizli v volilni tekmi na naslednjih parlamentarnih volitvah. V skladu s temi temeljnimi cilji v Združeni listi podpiramo socialni sporazum, socialni pakt, ki je bil nedavno podpisan, ker menimo, da je to eden od temeljev politične, gospodarske in socialne stabilnosti in želimo izraziti priznanje vsem partnerjem, sindikatom, zbornici, delodajalcem in Vladi. Podprli bomo tudi zakon, ki bi kodificiral, ki bi sankcioniral temeljne elemente tega socialnega sporazuma, če bo in ko bo prišel na dnevni red. Pri tem pa je za nas bistvena preciznost, to se pravi to, da se sankcionira izražena volja podpisnikov socialnega sporazuma, ne pa, da se ta volja korigira. Prav gotovo je zlasti na najbolj občutljivem področju, to je na področju plač, na področju nagrajevanja treba sankcionirati vse dogovore, tako proporcionalne dogovore kot spodnje in zgornje osti. Za nas je zlasti pomembno, da se uveljavi tisti element dogovora, ki zagotavlja za normalno 8-urno delo najmanj 45.000 tolarjev bruto plače (pri tem bi morali to zagotoviti z zakonom, da se bo to v celoti upoštevalo), saj je dan danes kar 33.000 delavcev v Sloveniji pod to ravnjo.</p>
               <p>Nadalje, resno smo zaskrbljeni za stopnjo rasti. Po obdobju uspešne rasti imamo vrsto opozoril, da se ta rast utegne prelomiti; med drugim so, čeprav jih ne bi želel prehitro posploševati, resno opozorilo tudi podatki o industrijski rasti v mesecu marcu. Najbrž Državnemu zboru ni potrebno posebej argumentirati, da na stopnjo rasti v majhnem in odprtem gospodarstvu kot je slovensko, najbolj vpliva izvoz. Ta pa je močno ogrožen. Prebral vam bom ugotovitev s posvetovanja največjih slovenskih izvoznikov, ki je bilo na Gospodarski zbornici 25. aprila. To je prva ugotovitev, citiram: "Materialne razmere neto izvoznikov so vse slabše, prisotni jih ocenjujejo kot dramatične, katastrofalne in alarmantne, kar terja takojšnje ukrepanje." Mislim, da na take ugotovitve izvoznikov samih, Gospodarske zbornice ni potreben poseben komentar. Mi živimo med drugim tudi v času tektonskih sprememb v mednarodnih valutarnih razmerah. Večina valut sveta izgublja, in to zelo hitro, vrednost proti nemški marki in japonskemu jenu, tolar pa se krepi. Menjalno razmerje ne spremlja inflacije, odvisno je predvsem od razmerja ponudbe in povpraševanje po devizah. Ob preveliki ponudbi deviz prihajajo mnogi izvozniki v izjemno težke finančne položaje in izgubo. Osebno me to spominja na obdobje naftne krize, ko se je novim spremenjenim svetovnim razmerjem prilagajal ves svet, v takratni državi pa smo to krizo prespali in jo potem plačali z dolgoletno gospodarsko krizo. Potrebujemo takojšnje ukrepe, podporo izvozu, ki mora biti izražena v celoviti gospodarski politiki. V tem trenutku bi se omejil in ne bi ekspliciral, kje vse in na kakšen način se da izvozu pomagati; v vsakem primeru pa mora biti rezultat te pomoči, da bodo imeli izvozniki večji prihodek, večji denar, večjo renumeracijo za svoj velik izvozni napor in rezultat.</p>
               <p>Tretjič. V Združeni list podpiramo omejevanje javne porabe in proračuna. Mi ugotavljamo, da imamo kljub načelnim deklaracijam še vedno predrago državo, da je cena naše države previsoka. V zadnjem letu je, če izvzamemo policijo in vojsko, v državni upravi 700 novih zaposlenih. Imamo še vedno položaj, ko se število produktivnih delovnih mest zmanjšuje - ob ugodnih trendih pri produktivnosti - da se pa v glavnem zaposluje v družbeni infrastrukturi in državi, in menimo, da to prehaja nivo družbene in politične vzdržnosti.</p>
               <p>Strinjamo se, da bi proračun smel znašati približno 500 milijard - in to je z našega zornega kota zgornji rob proračuna . Pri tem bi želel opozoriti tudi na dejstvo, da je proračun koncipiran na predpostavki 15% inflacije in da, glede na to, da se bližamo sredini leta, vsi podatki kažejo, da utegne biti ta inflacija, če ne bo kakšnih resnejših pretresov, nižja in da bi morali zgraditi inštrumentarij, da bi ta proračun lahko ne samo inflacijsko ampak tudi deflacijsko obravnavali in popravljali tekom dogodkov.</p>
               <p>Menimo pa, da je treba v proračunski razpravi z vso odgovornostjo diskutirati ne samo o zgornjem robu, o nivoju proračuna, ampak tudi o tem, kje se da porabiti manj in kje je potrebno, da zaradi družbenih potreb porabimo več, ne da bi s tem dvigovali splošni nivo proračuna ali javne porabe. To bo najtežji problem, najtrši oreh je v pokojninskem sistemu. Mislim, da pokojninski sistem postaja generični problem sveta zlasti starih industrijskih družb in še posebej, če je verjeti analizam, družb v tranziciji. Mi se strinjamo, da so v pokojninskem sistemu potrebne spremembe in se strinjamo s tem, da je treba obremenitve oziroma če hočete, ceno družbenega prehoda enakomerno porazdeliti na vse kategorije prebivalstva, kar pomeni tudi na upokojene. Vendar menimo, da so spremembe možne in sprejemljive samo v soglasju z upokojenskimi organizacijami. Če Vlada ne premore dovolj politične volje, sile in hkrati politične občutljivosti, da doseže dogovor z upokojenskimi organizacijami, mi sprememb na tem občutljivem področju ne bomo podprli.</p>
               <p>Državni zbor sprejema proračun, in, kot sem že prej dejal, nas prav nič ne more odvezati pravice in dolžnosti, da ga pazljivo presodimo  v vseh elementih. To zahteva in predpostavlja vsebinsko razpravo, torej debata o proračunu ne more biti samo debata za in proti in ob spoznanju, da se vsega ne da narediti naenkrat, je vendar potrebno spregovoriti o prioritetah, ki si jih ta parlament, ta Vlada in ta vladna večina postavlja v tem trenutku. Mi želimo opozoriti zlasti na nekatera temeljna vprašanja politične in gospodarske usmeritve; tu mislim predvsem na vprašanje razvoja. V trenutku, ko imamo gospodarsko rast, je treba zelo pazljivo razdeliti poudarke, tako da se bo razvoj nadaljeval. Če želimo biti mednarodno uspešni, konkurenčni, potem moramo več vlagati - ob predpostavki, da imamo vsega drugega malo  (ozemlja, ljudi, surovin, energije) - v znanje in v nove tehnologije. Zato se nam ne zdi upravičeno, da v te namene zmanjšujemo realna sredstva, da zmanjšujemo realno sredstva za znanstvene raziskave za 10% in da po desetih letih (mislim, da je podatek točen) prvič zmanjšujemo sredstva za tako občutljiv, hkrati pa tako žlahten element naše politike kot je vlaganje v mlade raziskovalce. Hkrati želim opozoriti, ko gradimo svojo suverenost, neodvisnost, ko gradimo slovensko državo, da moramo potem tudi finančno podpirati vse elemente, kjer prihaja do izraza narodna individualnost, zato ne moremo zmanjševati sredstev za nacionalno kulturo, ampak moramo nasprotno krepiti narodno identiteto.</p>
               <p>To so, spoštovane kolegice in kolegi, osnovne usmeritve, na osnovi katerih bo Združena lista poskušala vplivati na oblikovanje našega proračuna. Mislim, da so te usmeritve dovolj jasne, da bomo lahko konstruktivno prispevali, da bomo prišli do konsenza ali pa do večinske uskladitve o bodočem proračunu.</p>
            </sp>
            <sp xml:id="SDZ1-Izredna-27-1995-05-04.sp21">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. V imenu poslanske skupine Demokratov bo govoril Tone Peršak.</p>
            </sp>
            <sp xml:id="SDZ1-Izredna-27-1995-05-04.sp22">
               <speaker>ANTON PERŠAK:</speaker>
               <p>Spoštovane poslanke in poslanci, spoštovani predstavniki Vlade - od pred kratkim tudi s finančnim ministrom na čelu; žal, predsednika Vlade še vedno ni.</p>
               <p>V Demokratski stranki Slovenije smo, moram reči, četudi nismo vladna stranka, ali mogoče ravno zato, ker nismo, in ker nismo imeli te priložnosti prej, zelo resno pogledali ta predlog proračuna za leto 1995 in ne samo v poslanski skupini, ampak tudi v organih stranke nasploh, smo do tega proračuna zavzeli nekaj stališč.</p>
               <p>Kot prvo in mogoče glavno stališče je ugotovitev, da proračun prihaja nedopustno pozno, se pravi, da bo sprejet konec junija in da bo začel veljati ob polletju s 1. julijem; kar, po našem mnenju, če Vlada ravna zakonito in če ministrstva v Vladi ravnajo zakonito, mora pomeniti težave in motnje na celi vrsti dejavnosti. Če, kot pravim, Vlada ravna zakonito, potem se ne morejo pred uveljavitvijo proračuna razpisovati razna dela, ne morejo se sklepati pogodbe za ta dela in to pomeni, da bo praktično - če seveda, kot pravim, Vlada ravna zakonito - gradbena sezona letos izgubljena, vsaj v tistem delu, ki je v tej sezoni odvisen od letošnjega proračuna. Zato smo toliko bolj kritični do tega, kako so med Vlado in koalicijskimi strankami potekali pogovori o tem proračunu, kajti glavni razlog je, kot pač vemo, v tem zapletu med koalicijskimi strankami in Vlado in o njihovem medsebojnem usklajevanju. To se nam zdi toliko bolj nerazumno in škodljivo, ker hkrati vemo, da večino zakonov, ki nekako neposredno zadevajo proračun in so bili sporni za Vlado, so predlagali Vlada ali pa poslanci koalicijskih strank. Gre za nacionalne programe in za takoimenovane zakone o raznih oblikah tolarjev. Vsi ti predlogi, razen enega, so prišli iz Vlade oziroma iz strank koalicije in je bila Vlada prisiljena, da teh zakonov ne spoštuje, kar dodatno podkrepljuje dvom o njenem nespoštovanju zakonov in zakonitosti oziroma da nagovarja poslance koalicijskih strank, da se odpovejo temu, da bi se zakoni, ki so jih predlagali, tudi spoštovali. To je prvi problem, ki se v tem proračunu kaže.</p>
               <p>Drugi problem je neka nezanesljivost tega proračuna oziroma številk v njem. Po mesecu dni, po tistem, ko smo dobili proračun, smo dobili določene popravke, ki se sicer nanašajo na projekcije za prihodnost, ampak ti popravki so zelo temeljiti. V nekaterih primerih znašajo po več deset milijard, celo 90 milijard tolarjev itd. To po drugi strani vzbuja dvom o drugih številkah. Kaj če so tudi druge številke tako približne in potrebne takšnih popravkov? Na to oceno oziroma na ta dvom napotujejo tudi nekatere druge številke same po sebi, nekateri izračuni, za katere ni vedno kriva, kar je treba priznati, Vlada, ampak tudi drugi predlagatelji. Povedal bom en sam primer, ki je prišel iz Državnega zbora, da je predvideno za financiranje strank 450 milijonov tolarjev, ker zakon pravi, da se vsak glas, ki so ga dobile parlamentarne stranke, ki so prišle v Državni zbor, financira s 30 tolarji na mesec. Če to izračunamo, pride številka 352 milijonov tolarjev. Se pravi, da je samo v tej postavki po izračunu 98 milijonov tolarjev rezerv. To je en primer take zelo približne ocene, ko približno znaša ta stopnja več kot 20%. Na ta način smo potem v stranki gledali tudi nekatere druge postavke, zlasti z vidika naše opredelitve, da je po eni strani - v situaciji, kakršna je v državi - zelo težko ali pa najbrž nedopustno posegati v takoimenovani drugi dve blagajni, kjer že tako in tako prihaja do restrikcij, mislim na pokojninsko in zdravstveno, ker tam že tako in tako prihaja do restrikcij in celo malo čudnih ukrepov - do limitiranja števila receptov itd. Ob tej predpostavki, da v ti dve blagajni najbrž ni mogoče poseči, smo pogledali predvsem tisti del, za katerega se je opredelila tudi Demokratska stranka Slovenije, se pravi, da je treba poceniti državo. Nekaj besed o tem je bilo danes že povedanih tudi s strani predsednika matičnega odbora. Mi smo gledali te postavke, predvsem tiste, kjer se cena države najbolj eksplicitno izraža, to so plače v državni upravi. Ob dejstvu, da moramo ugotoviti, da je reforma državne uprave in lokalne samouprave prinesla ravno nasproten učinek kot smo ga vsi pričakovali, se pravi, da se, skupno gledano, ta uprava samo še bohoti in razrašča, ob tem dejstvu je pač treba videti to, da indeksi za plače skoraj večine porabnikov presegajo 150%. Če predpostavimo, da bo letos - gospod Kocijančič je rekel, da bo 15%, ampak do sedaj smo poslušali v glavnem napoved 10% inflacija in če upoštevamo tudi to, da bo letos ena plača več, se pravi 10% na račun tiste 12. plače in eventuelno 10% za neke korekture in za dodatne zaposlitve, bi bil opravičljiv indeks pri plačah mogoče 130%. Vsi indeksi, ki presegajo 130%, vključno s tistim pri Državnem zboru in pri večini, kot pravim, služb ali pa ministrstev itn., v Vladi - razen (že spet) pri Ministrstvu za kulturo, moram reči, da tudi pri Ministrstvu za promet in še pri kakšnem - ki to presegajo, morajo biti po našem mnenju podvrženi do končnega sprejema proračuna zelo ostri selekciji, zelo ostrim zmanjšanjem ali pa zelo natančnim pojasnilom, zakaj se plače povečujejo za več kot 130%. Izgovor, razen v nekaj primerih, kot je prenos, recimo, geodetske službe ali kaj podobnega, da so to plače na račun upravnih enot, ki so iz nekdanjih občin prišle na državo, v večini primerov ne drži, kajti na koncu, kot vemo, je 60, skoraj 60 milijard ali nekako toliko predvidenih posebej za plače v upravnih enotah. Se pravi, da se večina delavcev iz upravnih enot plačuje tako ali tako že po posebni postavki, ki je za to posebej predvidena.</p>
               <p>Zato bomo v drugi fazi, če lahko tako rečem, obravnave tega proračuna zahtevali natančno pojasnilo pri vseh tistih postavkah za plače, ki, kot pravim, zlasti pri vseh tistih postavkah za plače v državni upravi, ki presegajo indeks 130%. Če teh pojasnil, na ta način, da bi nas zadovoljila, ne bomo dobili, bomo pač v tisti drugi obravnavi glasovali proti proračunu.</p>
               <p>Navedel bi lahko nekaj primerov. Moram povedati, da smo približno za pol proračuna šli skozi te postavke plač in da smo naračunali (če bi vzeli plače za osnovo, kjer naj bi bil indeks 130) za kar približno 3 milijarde tolarjev rezerve. In to je prva rezerva, ki je v tem proračunu zagotovo. Gotovo se bo dalo nekatere izmed teh postavk pojasniti, prepričani pa smo, da vseh ne in prepričani smo tudi, ne glede na članke v časopisih, da je neopravičljivo, da se glede na takšne ali drugačne sistematizacije delovnih mest popolnjujejo ta delovna mesta samo v državni upravi (v zadnjih dveh letih je bilo, tako kot slišimo, za več kot 1000 novih uslužbencev), da se popolnjujejo samo na tej točki, medtem ko v vseh ostalih sferah prihaja do ravno obratnega procesa.</p>
               <p>Rad bi v imenu poslanske skupine povedal tudi to, da po našem mnenju nekako iz tega proračuna ni vidno neko dejstvo, ki bo letos in v naslednjih letih zelo opredeljevalo politiko Slovenije, in bo moralo najbrž vplivati tudi na proračun. To je tako imenovano vključevanje, pospešeno vključevanje v Evropo. V Demokratski stranki Slovenije smo prepričani, da je ob vključevanju v Evropo, ki ga seveda podpiramo na tak način, ki je pameten in racionalen in s takšnim tempom, ki je racionalen, in ki smo ga sposobni vzdržati, da je dobro premisliti tudi o tem, kaj to vključevanje prinese, poleg pozitivnih posledic, tudi možnih negativnih posledic in da Slovenija mora razmišljati tudi o strategiji, kako bo tisto, kar je v zadnjih letih pridobila, na nek način tudi ohranila in ubranila. To pa pomeni, da bo Slovenija morala sprejeti nekatere strateške odločitve, kako podpirati tiste dejavnosti in tista področja življenja, ki so za ohranjanje teh pridobitev bistvenega pomena. To pa po našem mnenju, poleg seveda gospodarstva, niso nekatere na prvi pogled jasne dejavnosti, ampak so predvsem tiste, ki ohranjajo to, čemur rečemo nacionalna samobitnost itn. Mislim seveda na tiste dejavnosti, ki proizvajajo kulturo, znanje, ustvarjalnost in ki na neki način proizvajajo tudi, kar se mogoče smešno sliši, neko nacionalno zavest. In zato mislim, da so ponovno izrazito podcenjene - tako kot že vsa leta, s tega vidika pa mogoče še toliko bolj - akutno podcenjene dejavnosti kot so kultura, šolstvo in podobno. Zato je ob opredelitvi, ki sem jo že povedal, da je vsaj v plačah, da ne govorim o avtomobilih, o katerih je bilo v javnosti že precej povedanega - in v nekaterih primerih gre za nenavadno razkošne projekte za renoviranje voznih parkov ali pa sploh za ustvarjanje novih voznih parkov - nekaj takšnih primerov lahko tudi povem, - da so poleg avtomobilov in avtomobilizma v slovenski politiki še plače. Tista točka oziroma tisto področje, kjer je mogoče najti rezervo in bo gotovo potrebno v drugi fazi obravnave proračuna priti tudi do določenih prerazporeditev, zlasti v okviru, bom rekel, cestne gradnje in vzdrževanja cest in po našem mnenju predvsem na področju kulture. Naj povem, za katere primere bomo gotovo vztrajali, da se v cestnem programu popravijo. Mislimo, da je mogoče ugotoviti ob tem proračunu, da je država pozabila na takoimenovani projekt zelene meje in da ceste, o katerih je bilo v preteklih letih veliko govora, se pravi tiste, ki naj bi na nek način slovenske kraje povezale s Slovenijo ob hrvaški meji, da so ponovno pozabljene, celo take, ki so bile lansko leto že začete. Mislim zlasti na Kočevsko Reko - Osilnico, mislim na ceste v občini Loška dolina, kjer je nekaj vasi, ki še vedno ne morejo niti mrliča odpeljati na pokopališče, ne da bi pri tem šli dvakrat čez državno mejo, mislim, recimo, na takšni cesti kot je najbolj prometna cesta v Sloveniji tako imenovano M10 od Črnuč do Domžal, ki je daleč najbolj frekventna, pa je za letos v celoti izpadla iz proračuna, in na cesto kot je Velenje - Črna na Koroškem skozi takoimenovano Hudo luknjo, kjer se počasi ne bo dalo priti skozi in podobno. Mislim seveda na postavke pri kulturi, ki se zmanjšujejo ne samo realno ampak tudi nominalno kot so postavke: podpore knjigam, dotacije za dejavnosti na področju kulture, kjer je indeks 74%, plačilo storitev javnim zavodom. Da ne govorim o tem, da ta čas v Sloveniji veliko govorimo o zakonu o spodbujanju regionalnega razvoja, hkrati se pa sredstva za pomoč demografsko ogroženim območjem radikalno zmanjšujejo - tako tista sredstva, ki so predvidena za investicijska vlaganja kot sredstva, ki so predvidena za kulturo na demografsko ogroženih območjih.</p>
               <p>To so tiste točke, na katerih bomo Demokrati Slovenije v drugi nadaljnji obravnavi vztrajali: se pravi, ne pri povečevanju proračuna, rajši pri zmanjševanju, ker mislimo, da je zmanjšanje možno vsaj za nekaj milijard, da pa se ob tem naredijo vendarle nekatere prerazporeditve. Na koncu bi rekel to. Ob tem, kar sem povedal na začetku, da je nedopustno, da bomo državni proračun za leto 1995 sprejeli praktično konec junija, bi bilo seveda nesmiselno danes reči, da smo proti temu, da se ta proračun sprejme, in da se procedura nadaljuje. Kot rečeno pa bomo v nadaljnji obravnavi glasovali proti, če do te vrste korektur, kot smo jih predlagali, ne bo prišlo. Hvala.</p>
            </sp>
            <sp xml:id="SDZ1-Izredna-27-1995-05-04.sp23">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Stališča Poslanske skupine SKD bo predstavil gospod Peterle.</p>
            </sp>
            <sp xml:id="SDZ1-Izredna-27-1995-05-04.sp24">
               <speaker>ALOJZ PETERLE:</speaker>
               <p>Gospod predsednik, spoštovani ministri, predstavniki vlade, poslanke in poslanci! Čeprav so pozitivna znamenja zlasti na gospodarskem področju dejstvo našega prostora, imamo kot država še vedno veliko težavnih zadev, s katerimi se moramo ukvarjati in je zato tembolj slabo in neugledno za to državo, da govori sredi leta o proračunu za tekoče leto. Elementi za ta proračun so bili pripravljeni že v poletju lanskega leta. Pravo usklajevanje se je začelo šele leta 1995. Ne vemo, kdaj bo temu konec. Kajti že začetne razprave ne govorijo za to, da bo enostavno skleniti ta proračun do konca junija. Tako da seveda človek ne more drugače, kot da se politično zamisli nad tem dejstvom in se vpraša, zakaj se je morala procedura odvijati, ki je v osnovi poznana, čeprav je zelo težavna, na tak način. In če bo šlo na tak način, potem si seveda ne predstavljam, da bi imeli sploh proračun za leto 1996, če gremo po tradiciji tako naprej. In na ta zakaj vidim dva odgovora. Eno je mogoče res takorekoč skrita želja, da se prihrani z 1/12 oziroma s takim načinom financiranja nekaj za državo, vendar ta prihranek, kot je bilo že rečeno, je nevaren in je škodljiv, ker prinese dolgoročno večje stroške, kot če bi se obnašali normalno pri sprejemanju proračuna. Torej mi v SKD-ju vidimo za tem politični namen, kajti ni verjetno slučaj, da to udari ravno tista ministrstva, ki so vezana na razpise. Če bo v najboljšem primeru proračun sprejet junija, bodo razpisi julija, pogodbe mogoče septembra ali oktobra in za izvajanje potem zmanjka časa - nakar se bo prst usmeril na tiste ministre, ki bi morali kaj graditi; in taki so pri nas trije, ki so vezani na proračun: gre za področje kmetijstva, gre za področje prometa, gre za področja, ki jih pokriva Ministrstvo za ekonomske odnose in razvoj, mislim za doslej tako imenovana manj razvita območja, ki so tudi vezana na razpise. Torej mi smo zelo kritični do te procedure. Nič se ni dalo narediti, čeprav smo na to opozarjali. Ponavljam, postopek je poznan, tudi ključne postavke so pravzaprav znane, zakonske obveznosti so znane, število zaposlenih je znano, plače so znane (kakršnekoli pač so), nujno je seveda usklajevanje glede novosti tam, kjer prihaja do investicij oziroma do novih postavk.</p>
               <p>Kar zadeva vsebino, jo uokvirja osnovna številka 510 milijard, s katero se pri nas strinjamo. Ne strinjamo pa se s sestavo proračuna in menimo, da Vlada ni uporabila pri tem proračunu tistega nujnega instrumentarija, ki se mu reče kriteriji oziroma vrednote in na koncu tega prioritete. Ne čutimo za tem proračunom razvojnega koncepta pač pa politični ključ. In bom spet rekel, za nas ni slučaj, da so se ministrstva, ki jih pokrivajo naši ministri, če to seštejemo in primerjamo z drugimi strankami v koaliciji, odrezala najslabše oziroma z najnižjimi indeksi; pa indeks gotovo ni tista dioptrija oziroma tisti ključ, s katerim se da vse videti.</p>
               <p>Rad bi povedal, da ko smo se pripravljali na osamosvojitev in ko je bila stiska neprimerno večja, ko je bila negativna gospodarska rast, smo vseeno koncipirali proračun razvojno in smo takrat namenili kar lepo ojačitev za znanost, ki ima sedaj nižji delež, ampak od takrat je šla relativno močno naprej in se je to seveda na tem sektorju, ki smo ga ocenili za strateško izredno pomembnega, tudi poznalo; pa ni šel samo ta resor naprej. Seveda pa smo takrat želeli doseči to, da naj bi bila javna poraba bliže 40 ne pa 50%, in smo 41% tudi dosegli. Prva  nedemosova Vlada je v prvem tednu poskočila s plačami, in jih še sedaj tlači nazaj, ampak ko uide duh iz steklenice, je to zelo težko doseči, in bojim se, da bo to problem naslednje vlade, da ta tega na tak način ne bo mogla rešiti. Jasno pa je seveda, da se v naši stranki še naprej zavzemamo za zniževanje javne porabe.</p>
               <p>Govorimo o pomanjkanju razvojnega koncepta. Če ima proračun tako omejena sredstva, potem je seveda jasno, da je treba tembolj poskrbeti za prave kriterije in za prave prioritete. Jasno je, da ne moremo hkrati delati vsega. Prioriteta pomeni, da daš nekomu ali nečemu nekaj več ali pa, da daš nekomu prednost v časovnem smislu. Zato tudi nima smisla govoriti proti posameznim postavkam, ker ima vsak utemeljene razloge, da bi dal tukaj več ali tam, vendar pa nas to ne odvezuje tega, da se v dodatnem usklajevanju po amandmajih dogovorimo, vendar za drugačne prioritete oziroma drugačne kriterije, sicer bomo zadevo razsuli.</p>
               <p>In tukaj bi rad opozoril samo na nekaj zadev v razvojnem smislu. Najprej glede prometa. Leta 1992 je imelo to ministrstvo za svoje potrebe, ki so potrebe države, 9,73% delež v proračunu (takrat nismo delali avtocest oziroma samo en delček), leta 1995, ob tem, ko delamo avtoceste, je ta procent 5,1. Zadeva, ki kaže na pomanjkanje čuta za prioritete. V SKD-ju seveda ne delamo oziroma to ministrstvo ne dela cest zato, da bi se po njih vozili samo Krščanski demokrati, ampak se vozijo po njih državljani te države, pa še kakšne druge, in prst se ne bo ustavil samo na ministru, ampak se bo ustavil na Vladi oziroma tudi na parlamentu. In rad bi opozoril na stroške pri tem. Namreč, nevzdrževane ceste nosijo stroške in nesreče, ki nosijo dodatne stroške. In druga posledica je ta, da bomo tudi za Evropo tem manj zanimivi tudi v strateškem smislu, v gospodarskem smislu, če pač naša infrastruktura na zemlji ali v zraku oziroma komunikacijska, ne bo nekako komplementarana z evropsko. Zato  vprašanje izgradnje oziroma prave dinamike cestne izgradnje ni samo vprašanje domače varnosti, domačih prihrankov, ampak je tudi varnostni vidik za Slovenijo v širšem smislu. Za nas je infrastruktura prioriteta, ki je bila pravzaprav tudi večkrat postavljena. Nismo za to, da se denar iz bencinskega tolarja preliva za druge namene, pa tudi nismo za to, da bi tekmovali na političen način v novih in novih tolarjih, ker pač v tej državi vse hkrati ne more biti prioriteta. Tudi ne potrebujemo tekme z novimi in novimi agencijami, direkcijami, uradi, zavodi, skladi, ki vsak zahteva svojega direktorja, vsaj eno tajnico, šoferja in tako naprej. Skratka, nismo zato, da se birokracija tako nezadržno širi, kakor se začenja širiti v zadnjem času. Potrebujemo pa prav razporejena sredstva in tudi s pravimi učinki.</p>
               <p>Ko govorimo o razvojnem kriteriju, potem menim, da mora biti proračun v razvojni funkciji vse Slovenije, ne samo nekaterih centrov. In črtati sredstva za promet, za kmetijstvo, za manj razvita območja, za veterinarsko službo in tako naprej, gozdarsko službo, pomeni dobesedno večanje razlik med centri in podeželjem (kjer tudi ne živijo samo Krščanski demokrati, da bo jasno), pomeni diskontinuiteto v že zastavljenih programih. Konzervacija nekega gradbišča je tudi zelo draga zadeva in dajmo res dobro premisliti, kaj je treba na račun diskontinuitete začeti na novo oziroma kaj je za nas bolj strateškega pomena.</p>
               <p>In ko govorimo o razvojnem konceptu, je potrebno javno in jasno spet odpreti vprašanje globalne razvojne strategije. Upam, da bo novi minister na resorju za ekonomske odnose in razvoj to pobudo končno začel in se od zgolj makro-ekonomskih razmišljanj, ki so bila prisotna doslej, premaknil k delu na globalni ravni. Mi imamo že nekaj delnih razvojnih strategij za turizem, za energetiko, precej dobrega dela je opravljenega na makroekonomskem področju, vendar če nimamo osnovne globalne razvojne strategije, ki bo ovrednotila naše naravne človeške in druge vire, našo geopolitično pozicijo, zavzela potem stališče do vprašanja kmeta, polkmeta, posameznih panog itn., ampak ne v smislu starega socialističnega planiranja, ampak v smislu tržne ekonomije in naših razvojnih šans - in naš predlog je, da se seveda čimprej, tudi že v kontekstu tega proračuna, začne delati na tej strategiji. In tukaj so določene stvari (neke je omenil že gospod Peršak), mimo katerih v taki strategiji ne moremo. Mi moramo definirati odnos do obmejnih območij, moramo definirati odnos do območij, ki so relativno demografsko šibka, vendar so del našega nacionalnega teritorija. In v Osilnici - oprostite karikaturi - si ne moremo dovoliti, da naši ljudje ne morejo gledati televizije in bi se nam lahko zgodilo, kot mi je rekel danes prebivalec Osilnice, če bi nekoga vprašali, kdo je njihov predsednik, da bi rekli Tu|man, ker Kučana po televiziji ne vidijo. In takih krajev je še nekaj, ni samo Osilnica, so pravzaprav na vseh naših mejah. In tukaj je treba nekaj narediti in postaviti prioriteto. Skratka, mi smo za to, da se v tem razvojnem konceptu vidi celota. Treba je opredeliti odnos do depresivnih območij. Maribora ne bomo oživili z injekciranjem na način TAM-a in ne bomo ga z novimi in novimi pozivi na ne vem kakšne strateške dokumente; treba ga je reševati v okviru razvojne koncepcije Slovenije, ne z gašenjem.</p>
               <p>Tako bi rekel, da je ta proračun zgolj sestavljen, ni pa koncipiran. Je na neki način uradniški; pri čemer, ko govorim o uradnikih, govorim v najboljšem pomenu besede - ampak ne morejo narediti uradniki koncepta. Koncept mora narediti politika, koncept mora narediti v osnovi koalicija in dobiti za to potrditev v parlamentu. Tukaj pa je zgodba drugačna, koncept se pravzaprav zgodi nekje drugje. In naj pač opravi vsak svoje delo. Da še enkrat povem, koncept naj pripravi politika. Lahko pa  seveda pri takem proračunu neki koncept pač vidimo. Tak koncept je predvolilni koncept, to mislim, da je iz tega jasno razvidno, samo problem te države bo, če se bo taka politika nadaljevala in če bo proračun sprejet na tak način.</p>
               <p>Naš predlog je, da se pri amandmajih opravi dodatno usklajevanje na podlagi jasno in pošteno postavljenih kriterijev za določanje prioritet.</p>
               <p>O pozameznih postavkah ne bi naprej veliko govoril, pač pa bi se dotaknil nekaterih dejstev, o katerih moramo govoriti, ko govorimo o proračunu na splošno. Precej sem na terenu, po občinah, tudi v stiku z zavodi za zaposlovanje, in moram povedati, da povsod poslušam isto zgodbo: imamo 127.000 nezaposlenih, obrtnik, podjetnik ali veliko podjetje pa s težavo dobi človeka oziroma slovenskega delavca in vse več je pritiskov na zaposlovanje tuje delovne sile. Če je delovno mesto neprivlačno, če je privlačnejše vleči državno podporo in se iti malo sive zaposlitve, razumem da je to na ravni posameznika v redu, in vsak, ki to izkorišča, deluje racionalno in nimam nič proti njemu, vsakomur privoščim čim boljše življenjske pogoje, vendar ne na račun drugih. Če pa država ne zna narediti privlačnejšega delovnega mesta od nedela, potem mislim, da je nekaj narobe v njeni politiki. In tukaj sem kritičen do socialne politike. Skratka, veliko vlagamo v nezaposlenost in ob tem uvažamo tujo delovno silo; o tem se lahko prepričate, če greste po terenu. Ko govorim z direktorji, podjetniki, obrtniki, pravijo: pri nas je zavarovano nedelo. In pri taki delovno-pravni zakonodaji in pri takih obremenitvah - o njih je govoril tudi kolega Horvat - se podjetniki in obrtniki bojijo zaposlovati ljudi. Mi ne bomo postavili drugačne strukture, če bomo uvajali tržno ekonomijo na podlagi socialistične zakonodaje na delovno-pravnem področju, ker je ta zakonodaja nasplošno pretoga, zaostaja za razvojem oziroma ne stimulira pravega razvoja v smeri tržne ekonomije. To, kar se pri nas dogaja, to ni samo kupovanje socialnega miru, kot nekateri pravijo, to je kupovanje volivcev. To je za državo nevarno in mi se zoperstavljamo taki politiki. Lahko se zgodi še enkrat, zlasti če se bo nadaljevalo izganjanja Krščanskih demokratov iz koalicije, da se bodo pred volitvami še enkrat razdelili bonbončki - malo temu, malo onemu - ampak res ne vem, kako bo naslednja Vlada to sestavila skupaj in sem prepričan, da bo tudi v tej debati prišlo do značilnega licitiranja, ki se je zgodilo doslej še vsako leto: eni bolj za upokojence, eni bolj za študentje in tako naprej. Samo, ko bomo to sešteli, se za državo ne bo izšlo. Mi smo za pošteno delitev tega, kar imamo, kar pridelamo - ampak pridelamo še vedno premalo, da bi vsakemu dali toliko kot si želi, tudi poslancem ne. Tukaj bo treba najti konsenz oziroma soglasje; strinjam se s kolegom Kocijančičem: treba je delati te zadeve v soglasju z upokojenci, tudi s študenti, pa tudi s starši, ko govorimo o družinski politiki, kajti za nas je tudi to prioriteta, in ne moremo licitirati eni za ene eni za druge, ampak videti vse skupaj.</p>
               <p>Šel bi naprej še na eno področje, ki je bilo tudi že omenjeno. Mi vidimo veliko težavo, ne govorim na pamet, temveč tudi na podlagi našega dela na terenu, na področju davčne politike oziroma davčne neurejenosti. Če sem prej rekel, da favoriziramo nedelo in ga financiramo, potem na tem področju kaznujemo uspešne in poštene, se pravi tiste, pobiramo davke. Ti pa nas opozarjajo, da je država nesposobna pobrati tam, kjer je ali tam kjer bi bilo mogoče celo več kot kje drugje, in obremenjujemo tiste, ki jih pač poznamo. Zato pride potem do teh močnih obremenitev, ki znižujejo konkurenčnost in tako naprej. Tukaj bo treba najti zdravilo, in naš predlog je, da se davčna reforma pospeši kolikor je mogoče. Tukaj so na razpolago tudi kakšne tuje pomoči in tuje znanje, (vem, da je bilo že ponovljeno, ne vem pa, kako je bilo uporabljeno), in davčna politika mora stimulirati takšne firme, ne pa jih pobijati. In čim bolj bomo dvigali javno porabo, tem hujše bodo obremenitve za tiste, ki so uspešni, ki lahko plačujejo. In seveda, socialna demologija ima zelo kratke noge, če se ne sprašujemo o tem, kako bo to gospodarstvo prestalo.</p>
               <p>Še eno področje bi omenil - potem s tem pregledom končam - državna uprava. Vam v tej hiši je znano, kako se je naša stranka trudila, da ne bi prišlo do neustavnega ravnanja oziroma odločanja. Drugič, da bi prišlo do projektnega pristopa k preobrazbi državne uprave in uvajanju lokalne samouprave, vendar je bil ta naš predlog, da se projektno pristopi, zelo pozno upoštevan - in posledice so tukaj. Ta državna uprava se je sedaj po napovedih nekaterih, tudi z vso odgovornostjo ministra za notranje zadeve, ki mu je ta pristojnost pripadla pred nedavni, znašla v zelo težkih časih, če ne bo hitrih in pravih odločitev. Ta državna uprava se lahko dobesedno sesuje, pa ne glede na to, ali sedaj odhajajo iz nje ali pa prihajajo. Zelo nesrečno je to dejstvo, da ni uspela regulativa v tem smislu, da ne bi prehajali ljudje iz državne uprave v lokalno samoupravo, ker so ta čas v povprečju menda plače višje za 40 do 60% (nekateri trdijo drugače; to bi bilo dobro videti natančno). V nekem smislu, bi rekel, občine delajo - ali je takšna volja marsikje - da se veliko upravnih pristojnosti prenese na samoupravno enoto. In s tem bodo velike težave. Uravnilovka oziroma linearnost tudi na tem področju ne pomaga veliko. Razumem odločitev, da se ne izplačuje nadur, ampak tudi pri tem je razlika, kako ravnaš v enem ali drugem primeru. Ne moreš reči zdravniku, da zaključi operacijo ob dveh, ker kasneje ne bo več plačan. Minister Šter pravi, da ne more naročiti kriminalistu, naj spusti tatu ob treh popoldne, ker ima ob treh konec službe in ne bo več plačan, in naroči tatu, da pride ob šestih zjutraj, ko bo začel spet delati - in tako naprej. To so norosti, ki jih sistem ne prenese in bo potrebno te zadeve urediti drugače. To področje je, po našem mnenju, po osamosvojitvi eden od ključnih projektov te države, to se pravi preobrazba državne uprave in uvedba lokalne samouprave - in če tukaj ne bomo našli hitrih lekov, mislim, da nas čakajo dejansko zelo težki časi. In takrat se odgovornost ne bo ustavila samo na eni osebi - bo tudi v tej hiši.</p>
               <p>Zaključujem tako. Krščanski demokrati podpiramo okvirno številko 510, ker je v njej vsaj nekaj namenov po zmanjševanju javne porabe. Ne podpiramo take strukture, ker menimo, da ne odraža pravih prioritet, ki so nujne za to državo; ne vidimo manevrskega prostora nad 510 (v kar bo razprava gotovo težila), ampak znotraj 510, in ne podpiramo licitiranja po regionalnem, panožnem ali socialnem ključu. Želeli bi, da se vsi dobro zavedamo, kakšno je stanje v tej državi, za katerega je značilno, da imamo vse več vzdrževanega prebivalstva in vse manj otrok. Tudi to je eden od osnovnih podatkov za postavljanje globalne razvojne strategije.</p>
               <p>Še enkrat rečem, postavimo prave kriterije in prave prioritete; vidimo državo v celem, ne favorizirajmo samo velikih centrov; razvojno usmeritev se da postaviti tudi ob pičlih sredstvih. Kar zadeva zakonske obveznosti, smo za to, da se jih natančno pregleda, da se pregleda nacionalne programe, nekateri govorijo o čiščenju, ampak glede tega so zadeve jasne. Če proračun zakonskih obveznosti ne zdrži, so zdravila naslednja: ali se zakone spremeni oziroma razveljavi ali pa vlada gre. Ob tem predlagamo tudi, da se zelo hitro in zelo natančno strokovno dela na kontrolnih mehanizmih, ki bi morali biti uveljavljeni v funkcioniranju te države. Teh mehanizmov ni dovolj oziroma so neučinkoviti, zakoni prihajajo počasi; ne gre samo za davčno zakonodajo, gre za slabosti tudi pri delovni inšpekciji in tako naprej. Tukaj predlagamo, da se to v kontekstu proračuna čim prej naredi.</p>
               <p>Potem še neka metodološka pripomba. Ne iščimo rezerv pri kulturi ali pri zunanjem ministrstvu, pri majhnih postavkah, iščimo jih v velikih številkah in gotovo bomo kaj našli. Iščimo jih v spremenjeni politiki; marsikaj se da narediti z manjšimi postavkami v okviru materialnih stroškov. In če ne bomo našli drugega leka, predlagamo, da smo linearni pri materialnih stroških, pri katerih se še vedno da kaj najti. O lagunah, BMW-jih in tako naprej, pa v drugi rundi.</p>
               <p>Še en predlog. Predlagamo, da se proračun za leto 1996, po sklepu tega zbora, za vsako ceno sprejme že v tem letu, sicer ga ne bo. Hvala.</p>
            </sp>
            <sp xml:id="SDZ1-Izredna-27-1995-05-04.sp25">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Stališča poslanske skupine Slovenske ljudske stranke bo predstavil gospod Podobnik Marjan.</p>
            </sp>
            <sp xml:id="SDZ1-Izredna-27-1995-05-04.sp26">
               <speaker>MARJAN PODOBNIK:</speaker>
               <p>Spoštovani! Danes se zdi, vsaj doslej,</p>
               <p>da je v Državnem zboru le opozicija. Da ne bo napačnega vtisa - razpravljamo o proračunu Republike Slovenije za leto 1995 in odgovornost zanj, v skladu s težo, ki jo imajo, nosijo vladne stranke: Liberalna demokracija, Krščanski demokracija in Združena lista. Ta stvar mora biti zelo jasna zaradi tistega peska, ki bi se rad nasul v oči slovenski javnosti ob tej proračunski razpravi. Ob upoštevanju dosedanjega odnosa Vlade do argumentiranih pripomb, ki smo jih v različnih razpravah postavili na konkretne predloge, se postavlja osnovno vprašanje, ali se ob tej proračunski razpravi sploh oglašati ali pustiti, da vlak pač drvi svojo pot naprej oziroma pravzaprav nazaj. Tudi ne gojimo iluzije, da je Vlada ta vladni proračun pripravljena popravljati; in resnici na ljubo ga tudi ni možno dobro popraviti. Stališča do proračuna zato v imenu Slovenske ljudske stranke predstavljam predvsem zato, da se jasno in nedvoumno ogradimo od negativnih posledic te politike in delovanja, kakršnega izraža tudi ta proračun, kajti ta proračun vzpodbuja krepitev birokratskega aparata, ki bo obvladoval Vlado na vse bolj totalitaren način. Birokracija se razrašča, proračun vzpodbuja razraščanje te birokracije, večino drugega se v proračunu zanemarja in država bo na ta način, če tega ne bomo spremenili oziroma ustavili, postajala vse bolj svojim državljanom le breme, parazit. Ali je to naš cilj?</p>
               <p>Še predno bi spregovoril o nekaterih drugih vsebinskih temah, bi dodal nekaj obrobnega, kar pa vendarle kaže odnos sestavljavcev proračuna do poslancev. Kdor je končal vsaj z nekim zadostnim uspehom osnovno šolo, ve, da neka številka deljeno z nič seveda ni nič, ampak neskončno oziroma zanesljivo ni nič, in ve, kako se izračuna indeks. Sestavljavci tega proračuna tega ne vedo oziroma se jim ni zdelo vredno, da to korektno napišejo. Ko smo v obravnavi na delovnih telesih postavili to vprašanje, smo dobili pojasnilo, da računalniki, ki so jih uporabljali, pač niso bili prilagojeni, da bi ustrezno označili indeks. Seveda ne gre za nepomembno zadevo prav zato, ker je o indeksih veliko govora. In če je na primer številka nove zaposlitve v organih vladnih služb navedena 200 milijonov tolarjev letos in lani nič, to seveda ni indeks nič. In mislim, da je to na nek način zavajanje, predvsem pa sramota, da se da takšen dokument iz rok. To je vendarle pomemben državni dokument, in če pač nekaj ni v računalniku, to ne pomeni, da se ne da stvari razrešiti na ustrezen način. Bil je tudi predlog na nekaterih delovnih telesih, da se to ustrezno popravi, in prav obžalujem, da se niste sestavljalci niti toliko potrudili</p>
               <p>Strukturno je proračun popolna polomija, nevreden ljudi z akademskimi nazivi, ki so pri njem sodelovali. Edina možna razlaga je, da so strokovnjaki dobili jasna politična navodila, kako naj v proračunu upoštevajo strankarske apetite. Ali gre za še eno politično zlorabo stroke oziroma ljudi, ki so verjetno želeli po najboljši volji strokovno opraviti svoje delo? Za vse post socialistične dežele, države velja pravilo, da je s poštenim delom skoraj nemogoče obogateti. Tudi v preambulo tega vladnega dokumenta proračuna 1995 bi lahko zapisali "Ne naprezajte se! S poštenim delom si tudi v prihodnje v Sloveniji ne boste zlahka zaslužili za preživetje." Ali rečeno drugače: Gospodje iz Vlade, uspelo vam je ustvariti kaos, čeprav si ga morda vsi niste želeli! Danes ste ujetniki tega kaosa. To kaže tudi ta proračun. Stvar, ki se je najbolj bojite, je red, čeprav stalno govorite drugače. Ta proračun dokazuje, da se bojite reda in stabilne države in družbe. Zato vedno, seveda s soglasjem in tudi z vašim nagovorom poslanci vladnih strank glasujete proti revizijam in  obenem mečete ogromno nerazčiščenih obveznosti v javni dolg. Zato tolerirate in celo posredno spodbujate divje privatizacije, čeprav to ne pomeni le okoriščenja posameznikov, ampak bo imelo tudi hude materialne, gospodarske posledice za prihodnje. In verjamem, da bo prišel za Slovensko ljudsko stranko in druge čas, ko se bo z zakonodajo te postopke, ki se jih tolerira in dopušča, razveljavilo, postavilo pred sodišče odgovorne in razlastilo neupravičeno in nezakonito pridobljeno premoženje. Cilj takšnega delovanja in tega proračuna je seveda jasen: s proračunom doseči političen kompromis, ki bo zagotovil nadaljni obstoj te koalicije, zato je seveda lahko sprejet julija ali pa tudi septembra. Cilj je seveda ta, ne pa to, kako pomagati gospodarstvu in voditi državo. In ta cilj je očitno dosežen. Ob tem pa se prek stališč parlamentarnih odborov in stališč strank, ki smo jih tudi danes že poslušali, predstavniki koalicije perejo roke, čeprav je jasno, da gre za iste stranke, iste ljudi, iste interese, ki so delovali, ko se je ta proračun sestavljal. Ali je ta proračun prinesla teta iz Amerike ali je nastajal v teh krogih, krogih teh ljudi, ki danes tukaj sedite in ga predstavljate? In zato je to tarnanje navadno zavajanje javnosti. Če bi res želeli kaj spremeniti, bi zato imeli možnost, bi to tudi lahko storili, saj oblikujete vladno večino - če bi res želeli kaj storiti, ne le o tem govorili. Cilj je seveda tudi obdržati se na oblasti in z denarjem davkoplačevalcev še prihodnja leta in morda desetletja financirati svoje politične botre in elegantno pokrivati stare grehe.</p>
               <p>Trdno sem prepričan, da Vlada, ki ji je kaj do države, ki jo vodi, takšnega proračuna ne bi poslala v parlament, saj izpodbuja slabe navade in miselnost trošenja, kaznuje pa aktivnosti tistih, ki gradijo na miselnosti varčevanja in ustvarjanja nove vrednosti.</p>
               <p>In predvsem, proračun in politika Vlade ni nacionalno gospodarsko in razvojno naravnana, kajti ne more biti dobra država tista, ki jemlje šolajoči mladini in učiteljem in daje za policijo. In ob tem, ko Vlada daje za policijo, pa ne daje in ne vzpostavi ustrezne finančne policije, ne zagotavlja osnovnih pogojev delovanja za pravobranilstvo in druge inštitucije, odgovorne za nadzor lastninjenja. Zato je vlada tudi neposredno odgovorna za razmah gospodarskega kriminala in korukcije. Postavljam vprašanje: Kaj je doslej naredil vladni urad za preprečevanje pranja denarja? S kakšnim ciljem je tak tam, kot je, z delovanjem, kakršnega imamo doslej priliko spremljati? Edina revizija, ki smo jo dobesedno izsilili poslanci Slovenske ljudske stranke in druga opozicija, stoji. Veste zakaj v tem trenutku stoji? Ker generalni sekretar Državnega zbora, ki je predstavnik koalicije, noče podpisati pogodb s svetovalci kontaktne skupine. Nihče od teh svetovalcev ni zahteval niti tolarja za svoje delovanje. Podpis pogodbe bi samo omogočil, da bi ti svetovalci imeli pravico dostopa do zaupne dokumentacije, ki jo moramo pripraviti za tujo revizijsko hišo Preace Waterhaus. Tak je odnos na konkretnem primeru do teh revizij. Ne more biti dobra država tista, ki krči in dobesedno ruši lastno zdravstvo, obenem pa krepi državni aparat. In ne more biti dobra država tista, ki jemlje domačim upokojencem in daje priviligirancem in tujim oficirjem, in ki ob tem upokojencem jemlje njihov kapitalski fond, pokojninski sklad, ki je njihov, zdaj pa iz tega želi narediti tak državni sklad kot je stanovanjski sklad, da bo namesto vlaganja v stanovanja namenjal milijarde tolarjev za dvig lastnega standarda, standarda kot institucije. Ničesar ni bilo sporazumno usklajenega z upokojenci, nobeno znižanje pokojnin, nobeno znižanje statusa, ki bo realno nižje do okoli 15% letno - in kljub temu, da Vlada ni pripravljena zagotoviti temeljev za to, da se ustrezno reformira pokojninski sistem - posega v te pravice, ki so; in to bo seveda najbolj prizadelo tisto veliko večino, ki je pod povprečjem, ki dobiva pod povprečjem slovenske pokojnine. Ne more biti dobra država tista, ki uničuje lastno kmetijstvo in s tem prazni slovensko podeželje ter ogroža obstoj tudi naroda - potem, ko smo kljub prizadevanju prejšnje države, da bi postopno ustvarila nek narod Jugoslovanov, ostali Slovenci. Včeraj smo lahko spremljali omizje, kjer je bilo z dokumenti dokazano, da je 1/3 ozemlja Slovenije zaradi starostne strukture praktično dolgoročno izgubljena z vidika poselitve, delež za demografsko ogrožena območja se pa v letošnjem proračunu manjša in to bistveno manjša - ob dejstvu seveda, da so potrebe na tem področju z vsakim letom zaradi teh trendov večje in ne manjše. Ob tem, ko se delež za demografijo manjša, pa se daje ogromna sredstva za obveznosti iz sukcesije, ne da bi vedeli, ali dolgove plačujemo Srbom ali tistim, ki jim je Slovenija res dolžna, in ne da bi sploh razčistili višino teh dolgov. Ne more biti dobra država, vsaj za Slovence ne, tudi tista, ki ima polna usta kulture na vsakem koraku, nacionalna kultura pa skupaj s kulturnimi delavci hira, če nimajo te sreče, da se njihov priimek konča z mehkim } ali nekaj podobnega. In ne more biti dobra država tista, ki dopušča propadanje magistralnih in regionalnih cest in s tem trganje povezav med mesti in podeželjem, ob tem pa se seveda brez sramu namenjajo visoka sredstva za nakup avtomobilov za potrebe države, nakup vladnih prostorov, nakup prostorov za stanovanjski sklad itn. In ne more biti dobra država tista, ki daje denar za sanacijo bank in odplačevanje dvomljivih dolgov, ne vzpostavi pa normalnih pogojev za utrditev in razvoj perspektivnega gospodarstva, ki rabi le normalne pogoje, normalno obrestno mero, normalne davke in druge dajatve pa bi se v večini primerov brez težav kosal s svojo tujo konkurenco.</p>
               <p>Za državo in državljane najbolj obremenjujoče odločitve so se sprejemale na zaprtih sejah. Zakaj? Danes se ve, da ne predvsem zaradi zaupnosti podatkov, kajti sprejemalo se je tudi v tistem delu, kjer je osnovna pravica vseh slovenskih državljanov, da vedo o tem, saj bodo sami plačali iz svojega žepa. Na zaprtih sejah se sprejemajo te odločitve zato, ker se bojite javnosti - in to upravičeno. Proračun dokazuje, koliko so se povečala sredstva iz naslova sukcesije nikoli dokazanih in sprejetih naših obveznosti.</p>
               <p>Jugoslovanska vlada v času maršala in sedanja slovenska vlada imata nekaj stičnih točk. Obema je šlo za to, da bi imeli ljudje čas njihove vladavine v lepem spominu - ne glede na ceno. Jugoslavija je najemala posojila, ki so dajala ljudem vtis o uspešni državi in o enkratnosti socializma, danes oziroma v prihodnjih desetletjih pa bo tudi vsak Slovenec plačal morda 100 tisoč, morda 200 ali pa tudi 500 tisoč tolarjev za te socialistične sanje. Slovenska vlada rešuje probleme tako, da vse zmeče v javni dolg, s čimer seveda problemov ne reši, jih pa prevali na pleča prihodnjih vlad in, žal, tudi prihodnjih generacij. Ob vsem tem pa ni sram nekaterih vplivnih članov celo največje vladne stranke problematizirati poprave krivic in za to namenjenih sredstev, čeprav gre za osnovno civilizacijsko normo, ki jo vsak človek z nekaj morale preprosto upošteva.</p>
               <p>V Slovenski ljudski stranki smo prepričani, da je dober proračun tisti, ki pomaga ustvariti pogoje za dobro delovanje vseh vitalnih sistemov družbe in države. Ne tisti, ki plačuje delovanje ampak tisti, ki ustvarja pogoje. Zdaj pa vas vprašam, kje je ta proračun naravnan na ustvarjanje pogojev za zagon in utrditev zdravega slovenskega gospodarstva, v katerih točkah in v kakšnih deležih? Kje so kriteriji proračunske porabe, kriteriji, ki bi zanesljivo zmanjšali porabo in s tem zmanjšali obremenitve preko davkov in drugih prispevkov?</p>
               <p>Vlada in vladne stranke govorite o pomenu izvoznega gospodarstva, obenem se ga pa ne razbremeni in spodbudi. Izvoznikom ne pomaga dejstvo, da ima Slovenija velike devizne rezerve, da Slovenija sanira banke, da ima prevelik proračun. Izvoznike bremeni dejstvo, da morajo plačevati višje obresti kot njihova tuja konkurenca, pri čemer Vlada ob vprašanju obrestne mere ni nevtralna ampak zastopa interese bank proti interesom gospodarstva. Izvoznike bremeni dejstvo, da morajo plačevati višje davke in druge dajatve kot njihovi konkurenti. Država bi izvoznikom in tudi vsemu drugemu gospodarstvu najbolj pomagala s tem, da bi pobrala vse davke in s tem davke tudi znižala. To je danes že izreklo več predstavnikov vladnih strank. Zdaj pa vas vprašam: zakaj ne naredite reda? Zakaj ne poberete davkov, če veste, da odliv kapitala v tujino pomeni v prvi vrsti z vidika proračuna to, da od tega odliva ni plačanih davkov? Zakaj tu ustrezno ne ukrepate? Zakaj samo tarnate o obsegu sive ekonomije, o nelojalni konkurenci obrtnikov, podjetnikov? Iz teh razlogov tudi v številnih drugih, pa tudi uspešnih izvoznih firmah delavci dobijo vsaj enkrat premajhno plačo primerljivo z njihovo produktivnostjo, uspešnostjo - primerljivo s tujimi državami. So pod pritiski, ustrahovani, grozi jim izguba mesta, če kaj rečejo. To je zaščita delavcev, kot si jo predstavlja ta sedanja oblast. Zato še enkrat postavljam vprašanje: zakaj, ko govorite o obsegu sive ekonomije od nepobranih davkov, zakaj ne naredite reda? S kakšno pravico nam hodite razlagati, da ni reda, da niste pobrali davkov, da so zato davki tako visoki? Poberite davke! Če tega niste v stanju, pa povejte: oprostite, mi ne moremo tega narediti, nismo sposobni ali pa ne smemo tega storiti. In zato še enkrat postavljam vprašanje, ki je bilo tolikokrat tu že rečeno: Kaj daje ta proračun izvoznikom, na katerih temelji naš gospodarski razvoj?</p>
               <p>Za konec bi dal še primer, kako daleč smo od pravne države, kjer veljata red in neka normalna pravila. Če v Združenih državah Amerike kot državljan ustanovite firmo v tujini, preko katere prodajate, torej tako imenovani "dablang auting", ne prikažete dobička in ne plačate davka, je zagrožena kazen, v malo večjih primerih, do 10 let zapora. Pri nas vam lahko povem najnovejši primer, ko ste bili javno obveščeni o tej zadevi, ki jih delajo firme, ki so tu v Sloveniji registrirane. Elan Begunje je povedal, da ima Elan v Sloveniji izgubo, firme Elana v tujini imajo pa dobiček. Ker ima Elan v Sloveniji izgubo, so seveda delavci dobili nizke plače, država ni dobila dajatev, ki bi jih Elan dajal, če bi imel normalen dobiček (torej država je bila tukaj prikrajšana) - ob tem pa je dobiček v tujini. Kaj je skupen rezultat? Država je ogoljufana, ker ni dobila teh dajatev, ki bi jih morala, ker je firma globalno poslovala pozitivno, lastniki pa so si razdelili profit. In čeprav je bilo to javno povedano, nihče ni nič ukrenil. Če boste rekli zdaj, da zato, ker ni ustrezne zakonodaje, bi bil samo ta primer razlog, da takoj predlagate tisto dodatno zakonodajo ali spremembo, ki bi omogočila, da bi take načine sankcionirali.</p>
               <p>Proračun nas vodi po oceni Slovenske ljudske stranke v smeri latinsko-ameriškega tipa trdega kapitalizma, velikih socialnih razlik, majhnega dela zelo bogatih in večine ljudi brez možnosti, da postanejo tisti srednji sloj, ki pomeni gibalo razvoja vsake nacionalne ekonomije in tudi družbe kot celote. Slovenija bi zato, da bi izkoristila svoje velike razvojne možnosti, potrebovala državni proračun, ne pa proračuna treh strank in njihovih interesov. Proračun je po oceni Slovenske ljudske stranke prevelik, preveč obremenjuje gospodarstvo in tudi razporeditev ni ustrezna, zato ga v Slovenski ljudski stranki zavračamo kot neustreznega in škodljivega za razvoj Slovenije. O posameznih delih pa bodo več spregovorili moji poslanski kolegi in kolegice. Hvala.</p>
            </sp>
            <sp xml:id="SDZ1-Izredna-27-1995-05-04.sp27">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Gospod Petrovič bo predstavil stališče poslanske skupine LDS.</p>
            </sp>
            <sp xml:id="SDZ1-Izredna-27-1995-05-04.sp28">
               <speaker>PETER PETROVIČ:</speaker>
               <p>Gospe poslanke, gospodje poslanci, predstavniki Vlade! Danes smo sicer že slišali, pa bom kljub temu začel svoj nastop s tem, da je proračun glavni inštrument države za vodenje ekonomske politike. Ob tem je popolnoma jasno, kakšna je vloga Vlade, njenih organov in kakšna je vloga Državnega zbora. V Liberalni demokraciji menimo, da je vloga Državnega zbora izredno izpostavljena in izredno pomembna. Tega smo se zavedali tudi v dosedanjih aktivnostih, v delu, tako v poslanski skupini kakor tudi izven nje in smo dosedaj zelo resno, in tako bo tudi v bodoče, obravnavali materijo iz proračuna za letošnje leto. To ste lahko razbrali iz poročil odborov, ki smo jih danes poslušali, v katerih so tvorno sodelovali tudi naši člani.</p>
               <p>Ob tem naj omenim še to, da smo intenzivno in tvorno delali tudi v timu, ki je bil sestavljen iz poslancev iz koalicijskih strank. Tam smo si postavili nekatera izhodišča, in sicer smo menili, da bi naj indeks rasti materialnih stroškov bil limitiran v povprečju na 115, da naj ne bo novih zaposlovanj predvsem v sferi državne uprave in da naj bo tudi financiranje v okviru z zakonom določenih tolarjev in ostalih obveznosti maksimalno upoštevano oziroma sprejeto kolikor se pač da. Žal, v gradivu, ki ga imamo kot predlog, vsega tega ni. Ne mislim s tem reči, da je bilo delo tega tima odveč, nepotrebno ali nepomembno. Žal, smo tudi danes pravkar slišali vprašanja v zvezi z vladnimi strankami in z njihovim delovanjem v okviru priprav predloga proračuna, kakor tudi današnjih nastopov in tudi iz izjav  nekaterih ministrstev lahko imamo določena mnenja v zvezi z nekaterimi okvirji, ki so bili postavljeni in smo jim poskušali slediti.</p>
               <p>Kakorkoli že, v poslanskem klubu smo sledili nekaterim pomembnim postulatom, ki pomenijo osnovo za proračun. Menili smo da je za sprejemljivo realno povečanje prihodkov javnega sektorja za največ 2%. Nadalje menimo, da okviri celotnega javnega financiranja naj bodo približno na enaki ravni v okviru proračunske porabe kot so bili v preteklem letu. Sledili smo problematiki obvladovanja sprotnega proračuna in tudi kasneje vseh proračunskih blagajn (za nekatere vemo, da so dosti problematične in kritične) in v glavnem smo tudi sledili ukrepom, ki nujno morajo podpirati realizacijo proračuna (tu so mišljeni ustrezni zakoni, o čemer smo danes že govorili). Zelo pomembno je tudi dejstvo, da je večinski delež proračuna tako in tako oddan z zakonskimi in z drugimi obveznostmi.</p>
               <p>Ob vsem tem smo pred seboj imeli in imamo dejansko gospodarsko stanje v državi in tudi trende, kakor smo slišali iz nastopnih govorov predsednika Vlade in ministra za finance v okviru prehodne razprave o proračunu za letošnje leto. Nismo pozabili na problematiko, ki je vezana s proračunom na stopnjo inflacije, rast industrijske proizvodnje oziroma gospodarsko rast v državi, stanje na področju zaposlenosti oziroma nezaposlenosti in seveda tudi splošno in parcialno na nekaterih področjih, stanje na področju sociale v državi.</p>
               <p>Spoštovane kolegice in kolegi! V poslanski skupini Liberalne demokracije Slovenije podpiramo predlog proračuna, kakor ga imamo v dokumentih pred seboj v globalu. Ob tem se pa zavedamo tudi določil memoranduma, ki je nek predhodni okvir, potem se nadalje zavedamo, da resnično še ni sprejeta globalna strategija razvoja Slovenije (o tem smo danes že tudi nekaj govorili) in to so tudi dokumenti oziroma stališča Odbora za gospodarstvo v tem smislu. Slišali smo tudi, da ni premoženjske bilance države, ki bi lahko veliko pomagala k jasnosti itd. Dejstvo je, da je bil tudi socialni sporazum podpisan nedavno, v času, ko nam je bil predlog proračuna dan na mizo in na nek način že tudi znan, in pa seveda ne moremo mimo tega, da so v obravnavi v tem parlamentu tudi nekateri zakoni, ki bodo tako ali drugače vplivali na odhodke iz proračuna, ko bo sprejet. Zato mislimo, da je predvsem tukaj zelo pomembna in potrebna nujna in čvrsta, ustrezna kontrola porabe proračunskih sredstev kot element obvladovanja samega proračuna, ne s sprejemanjem, ampak kasneje v njegovem življenju.</p>
               <p>Seveda pa vse ni tako zelo enostavno in krasno. Tudi mi smatramo, da je nekaj konkretnih težav in problemov, in približno tako ocenjujemo, da področje infrastrukture - tu pa ne mislimo predvsem ali samo na ceste (o magistralnih in regionalnih smo danes že govorili), ampak da gre tudi za nekatere probleme na področju potniškega železniškega prometa, telekomunikacij itd. Skratka, tu so področja, kjer menimo, da stvari niso dobro dorečene, ali niso dovolj finančno podprte k predlogu; da gre tukaj mogoče tudi za področje vodnega gospodarstva (znane so določene zadeve v zvezi z ujmo itd.), da gre tudi za nekatere probleme v šolstvu, (kar smo danes slišali tudi v poročilu odbora) in še mogoče v kulturi, tudi delno v kmetijstvu na nekaterih sektorjih, ki so novost v tem ministrstvu itd.</p>
               <p>Glede na to, da je bilo veliko povedanega, moj namen pa ni bil politično ali kako drugače obravnavati problematiko proračuna, bom pravzaprav zaključil in nehal, naši poslanci bodo konkretizirali v splošni razpravi nekatere stvari, nekatere pojme in tedaj bo slika bolj kompletna. Hvala.</p>
            </sp>
            <sp xml:id="SDZ1-Izredna-27-1995-05-04.sp29">
               <speaker>PREDSEDNIK JOŽEF ŠKOLČ:</speaker>
               <p>Hvala. Stališča poslanske skupine SND bo predstavil gospod Lap.</p>
            </sp>
            <sp xml:id="SDZ1-Izredna-27-1995-05-04.sp30">
               <speaker>SAŠO LAP:</speaker>
               <p>Hvala za besedo. Spoštovani! Tudi sam, če ne bi predhodnik ugotovil, da govorijo v glavnem predstavniki pozicije, vendar tako kot bi bili opozicija, bi to isto, če bi bil pred njim na vrsti, ponovil. Takole bi predstavil. V naši poslanski skupini Slovenske nacionalne desnice smo pač ugotovili več stvari in naj na začetku povem, in s tem bom tudi na koncu končal, da proračuna v taki predlagani višini, torej 510 milijard, ne moremo podpreti. Razložil bom, zakaj. Kot prvo ugotavljam, da je bil proračun enako pripravljen oziroma podobno kot v stari, gnili drugi Jugoslaviji - da ne bo pomote - torej s pomočjo indeksiranja, ne pa s pomočjo realnih, nujnih potreb naše države. Ta meja, ki je postavljena, 510 milijard, nas slovenske davkoplačevalce obremenjuje v okviru Evrope, na katero se ta ista Vlada izredno rada sklicuje, med največje, na glavo govorim, porabnike oziroma stroške v Evropi. Torej, to je pravi razlog. Govor je bil tukaj o premoženjski bilanci. Večkrat sem s tega mesta povedal, da je bila po naše napravljena napaka oziroma izvirni greh ob konstituiranju države, ko ni bila narejena otvoritvena bilanca. Iz tega izhaja marsikaj.</p>
               <p>Naslednja stvar: nerazumljiva toleranca Vlade do sive ekonomije. To bo potrebno še večkrat s tega mesta čisto jasno povedati. Zelo daleč smo prišli, da nam mora Ameriška CIA izračunati, koliko je procent naše sive ekonomije, da tega nismo sposobni sami. Včeraj, v neki oddaji sem slučajno zasledil, da se ocenjuje, da je sedaj sive ekonomije 20%, da je bilo v bivši Jugoslaviji v Sloveniji nekako 5, 8, 12%. No, med 7 tisoč ameriškimi dolarji na glavo Slovenca in med tistimi, mislim, da okrog 11 tisoč, kar je CIA izračunala, ni razlike 20, ampak nekoliko več. Torej, Vlada tukaj nerazumljivo - ponavljam - tolerira to sivo ekonomijo. In če bi pa teh 20% - po naših podatkih govorim - vključili v proračun, potem bi se dalo govoriti o 510 milijardah, ne pa brez teh 20%. Torej, država naj bi skrbela tudi za red in disciplino na tem področju. - In to je stara sokolska misel izpred 130 let: brez reda in discipline ni trajne in čvrste svobode. Verjemite mi, da to velja tudi danes.</p>
               <p>Dokler bodo zavarovalnice - to je en velik zalogaj v teh treh blagajnah, državnih, kot pravite - dokler bodo zavarovalnice omejevale zdravstveno porabo, smo prepričani, da je proračun kot celota, torej teh 510, previsok in naj se zmanjša na raven - da ponovim vaše besede - na raven evropske skupnosti, kamor bi nekateri tako zelo radi.</p>
               <p>Naslednja stvar. Nesrečna Slavonija in naša država Slovenija. Ponovno se v javnosti - ne glede na to, da je zunanji minister včeraj ugotovil, da je vse več tistih, ki že znajo uspešno brati geo-politično karte, vedo, kje je Slovenija in kje je Slavonija - v tem primeru, ko se stvari dogajajo na Hrvaškem, se te stvari v svetu ponovno zamegljujejo. Iz tega izhaja, da je potrebno dati - to je naše stališče - neprimerno več - in to zagovarjamo pri vseh proračunih - denarja za promocijo Slovenije v svetu. Na različne načine se to da: preko turizma, preko športa, preko kulture - ampak tudi več denarja v okviru proračuna za promocijo, da ne bo prihajalo do teh zamenjav. To je samo en primer Slovenija - Slavonija, da ne govorim o Slovaški, kjer sem pred kratkim, ko sem bil v tujini, videl, da je tudi tu ta problem. Problem je čisto lingvističen.</p>
               <p>Takoimenovani tranzicisti - kateri ste to, vsi prisotni tukaj dobro veste - zelo strokovno znate razlagati, kakšna naj bi bila naša država, saj to je tudi v Ustavi zapisano, socialna država. Mi trdimo, da v kapitalizmu - no bolj uglajeno v tržnem gospodarstvu - lahko preživi vsak, v socializmu oziroma v socialno urejeni državi (kar ni isto) je pa veliko, veliko sprenevedanja in lažne solidarnosti - kar je prednost oziroma lastnost levice oziroma socialno orientiranih strank.</p>
               <p>V tem Parlamentu smo sprejeli določene zakone in s tem je država sprejela določene obveznosti - ampak v proračunu teh sredstev ni. Recimo gozdarstvo, veterinarska služba, o tem je bil tukaj že govor. Zavzemamo se - in to bo potem pri teh amandmajih jasno povedano - da se za aktivno obrambno politiko naše države nameni bistveno več denarja (pa bom tudi povedal, kje bi po naše to vzeli), ker kot vidimo, kriza na jugu ne bo končana niti v 5 niti v 10, mogoče v 20 letih. Do takrat (mislim, da do 2003 imamo ta obrambni tolar planiran) - do takrat lahko izgubimo težko priborjeno samostojnost. To niso prazne besede. Ne razumemo v tej situaciji, v kakršni smo, neracionalne politike države do državnih institucij, kjer se bo gradilo, kjer se bo kupovalo, torej vlagalo v investicije - našim razmeram in sposobnostim preveč. Tisto, kar sem rekel, bom povedal kje - razen če se aktualna Vlada že ta trenutek ne pripravlja na nov val beguncev. Pred leti v prejšnjih proračunih je bila ta vsota pod 1 milijardo letno, letos za leto 1995 je predvideno 2,2 milijardi za begunce. Če sem nekoliko ciničen - za nerazvita območja v Sloveniji (da jih naštejem samo nekaj: Haloze, Brkini, Goričko, Prekmurje - in še bi se dalo naštevati) pa samo 1,2; torej 2,2 za begunce, 1,2 za nerazvita območja. Ne vem, sprašujem se, kot so že nekateri predhodniki omenili, ali smo suvereni na celotnem ozemlju ali nismo kot država.</p>
               <p>In za konec: denar predviden v proračunu za Slovence v zamejstvu. Ne vem zakaj toliko sprenevedanja in odpora proti priznanju tretje krovne organizacije Slovencev. Nekateri boste skočili: sta samo dve, tretje ni. To je menda ugotovil tudi Odbor za mednarodne odnose. Jaz pravim: zakaj, če ste tako gotovi, da sta samo dve, se ne zavzemate, če ste demokrati (in mislim, da tukaj notri boj ali manj smo vsi), za pluralistične, svobodne (in vse tisto kar zraven spada) volitve vseh Slovencev v Italiji? Za to se zavzema tretja krovna organizacija takoimenovana Slovenska gospodarska prosvetna skupnost. In naj se gre na volitve in se bo videlo, kdo od teh treh je najbolj legitimen. Potem se pa znotraj - da se razumemo, ne govorim, da je premalo denarja v proračunu namenjeno za Slovence v zamejstvu, govorim pa, da je neenakomerno razdeljen in da je to potrebno rešiti - kje drugje kot na volitvah.</p>
               <p>Naj zaključim s prvotno mislijo. Naša poslanska skupina proračuna v tej višini 510 milijard tolarjev ne bo podprla, če tukaj ni upoštevanih tistih 20%, ki bi jih lahko pobrali, pa jih žal ne znamo - nekje je bilo rečeno ne moremo, ne upamo - v glavnem ne poberemo. To je ogromno denarja. Torej, v taki obliki bomo glasovali proti. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp31">
               <speaker>PREDSEDNIK JOŽEF ŠKOLČ:</speaker>
               <p>Hvala lepa. Stališče poslanske skupine Socialdemokratske stranke bo predstavil gospod Hvalica.</p>
            </sp>
            <sp xml:id="SDZ1-Izredna-27-1995-05-04.sp32">
               <speaker>IVO HVALICA:</speaker>
               <p>Hvala lepa. Spoštovani! Socialdemokrati ugotavljamo eno čudno zadevo: da smo na 27. izredni seji, medtem ko še traja 30. redna seja in se sprašujemo, kaj je tu narobe, ker - kar je izredno je izredno. Da se pa ta številka 27 bliža številki 30 pomeni, da se ta beseda in pojem "izredna seja" ne uporablja pravilno, tudi ne v primeru razprave o proračunu - proračun je konstanta vsakega parlamenta in za to ni treba nobene izredne seje. To je nekaj najbolj normalnega, ki čaka vsak parlament vsako leto. Ne glede na to, ker nekateri hočejo, da se to obravnava na izredni seji in to v začetku maja, ko se bližamo koncu prve polovice letošnjega leta, je o tem treba spregovoriti. Tisto, kar našo stranko najprej bode v oči so prihodki proračuna. O teh je bilo zelo malo govora, pa vem, da se tu velja zaustaviti in še kako zaustaviti. Namreč, neizpodbitno je dejstvo, da Vlada išče glavni vir dohodka na dohodnini, na malem človeku, na tistih, ki jih je največ. To je izrazito asocialno. Primerjajmo indekse - dohodnina 137,8, prometni davki 121,3. Kdo mi to lahko razloži? Tega ne razumem.</p>
               <p>Zadeva je še bolj jasna, če se sprehodimo še po ostalih postavkah. Da se vrnem nazaj. Ugotavljam, da je pri prvi postavki davek od dobička pravnih oseb, da je tu indeks le 98,7, se pravi negativen. Da preskočim in grem na nedavčne prihodke, kjer so enormni indeksi pri upravnih in drugih taksah 554 (brez desetink), pri denarnih kaznih 1.180. Kaj se gremo? Še nekaj. Moj predgovornik, predsednik Slovenske ljudske stranke, je govoril o napačnih indeksih. To zadevo sem tudi sam sprožil na Odboru za obrambo 25. aprila in dan kasneje na t.i. Rejčevi komisiji. Gospod Engelman, ki mi je pojasnil izračun teh napačnih indeksov, je poskušal biti izjemno prepričljiv, in mi je rekel, da je to program, ki ga imajo za računalnik, na katerem so to obdelovali. Takrat, na brzino, nisem mogel taksativno ugotoviti, da je to laž, zdaj pa lahko to ugotovim, ker sem med prazniki to zadevo temeljito pregledal. In sicer kar na tretji strani, kjer so prihodki proračuna, je pravilno podan indeks na zadnji postavki s pikcami, to se pravi neskončno, če že ni znaka za neskončno. To se pravi, da program ni bil takšen. To se pravi, da je to bilo zavajanje, ker vsak, ki kontrolira proračun, gre najprej pogledati indeks. In jasno, tisto, kar je za naše, za moje predstave v nekih razumljivih indeksih, to se pravi nekje projektirana nominalna povečava, to se pravi upoštevajoč inflacijo in jasno neko tudi realno povišanje in, recimo, da je zame to vse sprejemljivo, kar se giblje tam okrog 20%, potem jasno, če je nekje indeks 0 na prvi pogled, ker je zadeva sila obširna, razbita na veliko postavko (o tem bom govoril kasneje, ko se bom detajlno spuščal v to, kasneje, ne v imenu poslanske skupine, ampak kot poslanec) jasno to zavede. Človek gleda ničle in gre naprej. Torej mislim, da sem zdaj dokazal, da razlaga gospoda Engelmana iz Ministrstva za finance ni točna. To ni bilo v programu, ker sicer bi bilo tudi tu na rekapitulaciji to odprintano kot nič.</p>
               <p>Druga zadeva, kar me silno moti (in grem na odhodke proračuna), je to, da je največ teh napačnih indeksov pri Ministrstvu za pravosodje. In če že kdo ne bi smel tega proračuna podpisati, potem bi ga ministrica za pravosodje ne smela, ker je to zavajanje.</p>
               <p>Zdaj pa nekaj o odhodkih proračuna. Najprej ugotavljam že v samem začetku, pri plačah, prispevkih in drugih osebnih prejemkih, da je pravzaprav daleč najvišji indeks za plače, prispevke in druge prejemke v državnih organih (163,6). In da pometamo najprej pred lastnim pragom (izpustim poglavje predsednika republike), ugotavljam, da je ta zopet najvišji v Državnem zboru. In mislim, da se moramo vprašati, če lahko mi dajemo potem vzgled drugim. Ampak o tem detajlno kasneje.</p>
               <p>Edina postavka, ki bi jo, če ne bi bilo številnih napak, brez vsakega pomisleka podprl, bi bila sredstva za obrambo. Tudi mogoče glede na to, kar se dogaja te dni v naši soseščini, vendar je tudi tu zadevo treba narediti transparentno. Kasneje kaj več.</p>
               <p>In če se sprehodim mimo socialnih transferjev (do katerih se bom vrnil) in pridem na investicijske odhodke. Torej nepojmljivo je, da je postavka ceste, ne avtoceste, ceste, da ima negativen indeks 71,4. In dalje, nepojmljivo je zame tudi, glede na to, kar je govoril že eden izmed mojih predgovornikov, da je za demografsko ogrožena območja ravno tako negativen indeks 74%, da bi takoj naslednja postavka "državni organi" imela indeks 153,6. Tu nekaj ni v redu. Zadnje, ali pa nenazadnje, socialni transferji. Ti so ostali. Nominalno se sicer povišujejo in imajo indeks 116,2. To pomeni, da so praktično ostali na isti ravni. Kaj pa to pomeni? Če sem to lahko razumel prvo leto tega mandata - država v tranziciji itd., v redu. Če sem to lahko razumel še lansko leto, še nekako. Če je pa to v tretjem proračunu tega mandata, se pravi, v tretjem letu, potem lahko ugotavljam samo nekaj. Ista, realno ista vrednost socialnih transferjev pomeni zgodbo o neuspehu. Social demokrati bomo glasovali proti proračunu. Hvala.</p>
            </sp>
            <sp xml:id="SDZ1-Izredna-27-1995-05-04.sp33">
               <speaker>PREDSEDNIK JOŽEF ŠKOLČ:</speaker>
               <p>Hvala. S sejo bomo nadaljevali ob 14.00 uri. Sprašujem, če se še kdo želi pisno prijaviti k razpravi, ker bom uporabil pravico, da neprijavljene omejimo na 5 minut in bi prosil, če pred 14.00 uro oddaste prijave. Imamo še 13 prijavljenih. Želim vam dober tek!</p>
            </sp>
            <stage type="time">(Seja je bila prekinjena ob 12.53 uri in se je nadaljevala ob 14.04 uri.)</stage>
            <sp xml:id="SDZ1-Izredna-27-1995-05-04.sp34">
               <speaker>PODPREDSEDNIK VLADIMIR TOPLER:</speaker>
               <p>Drage kolegice, spoštovani kolegi, pričenjam nadaljevanje seje. Prosim, da najprej ugotovimo prisotnost v dvorani. Ugotavljamo prisotnost v dvorani! Ugotavljam, da je navzočih 53 poslank in poslancev. Pričenjamo s splošno razpravo. Prijavljenih je 21 razpravljavcev, vsem ostalim, ki pa se niso prijavili, bom pa razpravo omejil na 5 minut. Ker je bilo več prošenj, bom prebral vrstni red prijavljenih: 1. je gospod Stane Frim, Ivan Sisinger, Janez Podobnik, Feri Horvat, Jože Lenič, Černetič Dragan, Izidor Rejc, Nada Skuk, Žaro Pregelj, Ivo Hvalica, Maks Sušek, Vitodrag Pukl, Ivan Oman, Danica Simšič, Peter Tancig, Jana Primožič, Miroslav Geržina, Poljšak Marjan, Franc Zagožen, Metka Karner-Lukač in zadnji gospod Tone Peršak.</p>
               <p>Pričenjamo s splošno razpravo. Besedo dajem gospodu Stanetu Frimu. Proceduralno imate? Izvolite gospod Matuš. Se opravičujem gospod Frim.</p>
            </sp>
            <sp xml:id="SDZ1-Izredna-27-1995-05-04.sp35">
               <speaker>ŠTEFAN MATUŠ:</speaker>
               <p>Hvala za besedo, gospod predsedujoči. Prosim, če objasnite, kdaj je bil sprejet sklep, da ostalim omejite razpravo na 5 minut.</p>
            </sp>
            <sp xml:id="SDZ1-Izredna-27-1995-05-04.sp36">
               <speaker>PODPREDSEDNIK VLADIMIR TOPLER:</speaker>
               <p>Hvala lepa. To ni noben sklep, ampak prosim, da si pogledate 67. člen Poslovnika, ki govori: "Prijave k razpravi je treba vložiti pisno pri generalnemu sekretarju Državnega zbora pred pričetkom razprave. Ko je vrstni red naprej priglašenih" itn., da ne bom bral vse, prosim, da si prečitate sami. Gospod Stane Frim, prosim. Proceduralno ima gospod Matuš. No, prosil bi, da ne. Se opravičujem, gospod Stane Frim. Se odpovedujete? Hvala, izvolite!</p>
            </sp>
            <sp xml:id="SDZ1-Izredna-27-1995-05-04.sp37">
               <speaker>STANE FRIM:</speaker>
               <p>Gospod predsedujoči, spoštovane poslanke in poslanci! Kot je že bilo danes večkrat ponovljeno: pozno sprejemanje, nizke postavke za razvojne programe dajejo izrazito negativen pečat proračunu za leto 1995. Tako gre za izrazito zmanjšanje investicij v infrastrukturo, tako komunikacijsko, prometno, predvsem pa izrazito zmanjšanje postavk za reševanje regionalne in magistralne cestne mreže, saj gre približno z 9 milijard v lanskem letu na borih 6 milijard v tem, kar pomeni indeks 71%. To pomeni, da se ta postavka kaže (kaj je nominalno niti ne bi rekel) daleč pod nominalo. Enako je z investicijami v demografsko ogroženih območjih: z lanskih bore 1 milijarde 600 pristajamo na indeksu 74%. Prav tako, komunalne investicije in investicije za urejanje voda znašajo zopet po indeksu 69% lanske realizacije. Prav tako so izjemno nizke investicije v kmetijstvu (skoraj pod nominalo) in transferji občinam. Če upoštevamo, da  sicer kaže indeks nekakšen realen znesek, vendar pa moramo upoštevati, da se je razmerje dohodnine spremenilo v korist države s prejšnjih 40% za občine, sedaj samo 30% dohodnine.</p>
               <p>Skratka, ob teh podatkih slika proračuna daje  izrazito nenaklonjenost do reševanja razvojnih težav področij v Sloveniji, ki niso ravno Ljubljana ali kateri drugi center, razviti center, ki ob rešenih infrastrukturnih problemih beleži zgledno gospodarsko rast. Res ni slabo, da vsaj ti centri v Sloveniji beležijo gospodarsko rast. Bolj kritično ali katastrofalno pa je, da pri osnovni, torej pri gospodarski infrastrukturi ostali deli Slovenije močno zaostajajo. Tako se pa ta področja srečujejo z razpadom cestne mreže, nezadostnim financiranjem občinskih programov, težavah pri prestrukturiranju gospodarstva in kmetijskih programih. Vse to pa pomeni poglabljanje razlik razvojnih možnosti posameznih delov Slovenije. Torej, posredno to pomeni pešanje gospodarstva na teh področjih, posredno pa s tem izgubo delovnih mest. Seveda, zavedam se, da je poseben problem proračuna v tem letu izjemna rast fiksnih obveznosti proračuna, ki nekako zacementirajo te odhodke in izjemno zožujejo manevrski prostor ravno za te razvojne programe. Zato se mi zdi toliko bolj nesprejemljivo večanje investicij v državne organe, kjer beležimo od lanskih 9 milijard letos več kot 14, torej z indeksom 153%. In nenazadnje tudi moti neselektivno zaposlovanje v državni upravi. To kaže nesprejemljivost razmišljanja Vlade in nesposobnost, da bi se vsaj poglobili, bi rekel, bolj poglobili v te razvojne probleme. Seveda, ob teh nerešenih vprašanjih je vprašanje, kaj narediti. Ali proračun, takšen kot je, zavrniti ali ga sprejeti? Ni garancije, da bi ob zavrnitvi Vlada predlagala ustreznejši ali tem programom, ki so izrazito podcenjeni, tudi bolj ugodne rešitve. Kljub obljubam premiera (žal ga sedaj ni tukaj), ki je pred volitvami v občine govoril z geslom "Več Slovenije", da bo v Sloveniji več cest, boljša infrastrukturna oskrbljenost Slovenije - žal ta proračun kaže popolnoma obrnjeno sliko. Glede na dilemo, ali zavrniti ali spustiti proračun naprej v tok procedure, imamo pač poslanci možnost - čeprav zelo omejeno - da skušamo z vlaganjem amandmajev do neke mere popraviti strukturo, ki je izrazito nerazvojno naravnana. Seveda, pri tem se zavedam, in sam sem tudi takšnega mnenja, da ne smemo preveč povečevati tega deleža, ki ga proračun predstavlja v strukturi javne porabe. Namreč, višanje javne porabe v tem znesku pač pomeni to, da bi se država zadolževala zunaj. S tem bi posredno krepili položaj tolarja, kar pa pomeni izjemne težave izvoznikov. In seveda, tega si pač ne moremo privoščiti. Torej, ostane nam to, da poiščemo znotraj proračuna tiste postavke, ki lahko, milo rečeno, pomenijo zapravljanje denarja davkoplačevalcev oziroma niso tako bistvene za trenutni razvoj.</p>
               <p>Ob tem pa želim opozoriti na nekaj postavk, ki bi jih lahko brez velike škode zmanjšali. Tako lahko prvo sklestimo tiste porabnike, ki jih je Vlada pustila nedotaknjene. Če naštevam kar pri kabinetu predsednika republike, gre za visoko povečanje plač in tudi materialnih stroškov. Nesprejemljivo je, da imajo nekateri višje plače kot marsikateri poslanec, za kar ni nobene zakonske osnove. Prav tako je možno pri Državnem zboru znižati investicije, pri Državnem svetu prav tako plače in nadomestila, ki rastejo z visokim indeksom, pri Ustavnem sodišču, varuhu, zmanjšanje investicij, prav tako pri Računskem sodišču, pri Uradu predsednika Vlade beležimo tudi visok indeks plač, vladne službe, servis skupnih služb Vlade - prav tako vidimo nadpovprečno višanje plač, materialnih stroškov in investicij. Seveda se strinjam, da je potrebno nujno reševanje tistih problemov državne uprave, posebej v upravnih enotah, kjer osnovni bivanjski problemi niso rešeni. Vendar, opozoriti pa moram pred neselektivnim zaposlovanjem v upravnih enotah, saj marsikdaj gre za podvajanja tistih funkcij, ki so prenešene na občino, na nove občine in pa tistih, ki naj bi jih država opravljala. Poleg tega nekatere pristojnosti tukaj še niso rešene. Ugotavljamo tudi visoko rast plač pri službi za reformo lokalne samouprave. To je tudi vprašanje zaposlovanje kadrov, ki nimajo ravno zveze z lokalno samoupravo. Potem so tu razni uradi Vlade, zakonodaj, za žensko politiko, informiranje itn. Vsi ti beležijo višje indekse plač, kot pa so potem v strukturi pri posameznih ministrstvih. Če se pa ozrem na probleme po posameznih ministrstvih, ne morem mimo Ministrstva za finance, kjer je postavka "transferji občinam" - ta postavka je nezadostna; namreč, z indeksom 119 pač nekako ne zagotavlja realnega financiranja, glede na to, da se je razmerje iz dohodnine, kot sem že preje dejal, v lanskem letu spremenilo s 40 na 30%, zato pomeni realno dosti manj; hkrati pa nimamo uvedenih tistih premoženjskih davkov, ki bi lahko ta izpad  v občinah tudi uravnali.</p>
               <p>Naprej. Če preidem na Ministrstvo za notranje zadeve. Tukaj je problem varovanje južne meje, kjer še do danes niso rešeni pogoji delovanja in bivanja enot na tem mestu, vemo pa, da imamo velike probleme ravno z ilegalnimi prebegi na tej strani.</p>
               <p>Pri Ministrstvu za zunanje zadeve bi bilo mogoče znižati materialne stroške; rast stroškov zunanjih predstavništev kar za 163%, med tem, ko je za Slovence po svetu realno manj denarja.</p>
               <p>Prav tako pri Ministrstvu za obrambo lahko ugotavljamo izjemno povečanje mase za plače (tukaj indeks 170%). Torej, gre za vprašljivo notranjo razporeditev postavk tudi pri ureditvi prioritet pri oboroževanju, medtem ko je zaščita, reševanje in požarna varnost nekoliko podcenjena.</p>
               <p>Ministrstvo za gospodarske dejavnosti. Tukaj gre predvsem za velike izdatke za plačevanje starih strukturnih razlik pri cenah energetike, ki jo mora proračun sanirati. Torej izpad, ki bi ga moralo pokrivati samo tržišče - in to je zopet izraz neustrezne cenovne politike na področju energetike, posledice so pa tukaj. Pri tem ministrstvu me moti tudi razvejanost direkcij, uradov, raznih mrež. Namreč, veliko denarja gre sploh za funkcioniranje teh, medtem pa za izvorno dejavnost, ki naj bi jo pokrivali, ostane zelo malo. Ministrstvo nosi tudi ceno zakonov, ki jih je pomagal neselektivno sprejeti tudi Državni zbor, Vlada pa ni storila nič, da bi to preprečila, vendar postavke so tukaj, so zakonsko obvezne.</p>
               <p>Pri Ministrstvu za ekonomske odnose. Gre za izjemno zmanjšanje sredstev ministrstva, znotraj tega pa posebej trpijo investicije v gospodarsko infrastrukturo demografsko ogroženih območij, namreč, z 1 milijarde 600 v letošnjem letu samo 1 milijarda 200. Prav tako je problematična postavka regresiranje cen, 98% lanske, ki le predstavlja instrument pri uravnavanju tržnih pretresov. Izrazito so podcenjene tudi blagovne rezerve, kljub temu, da imamo na tem področju reformo prenosa z občinskih na državne.</p>
               <p>Pri Ministrstvu za kmetijstvo in gozdarstvo se kaže, da je izrazito ogroženo izvajanje strategije kmetijskega razvoja. Namreč, realno nižanje teh postavk posebej na investicijah za prestrukturiranje kmetijske proizvodnje daje slabo luč slovenskega kmetijstva in tudi ostalega gospodarstva pri procesu vstopanja v Evropsko skupnost. Prav tako pri tem ministrstvu niso upoštevane nove naloge, ki so prenesene na področje gozdarske službe in javne veterinarske službe. Torej z odnosom do teh dveh ministrstev se kaže neaktivnost Vlade v smeri zmanjšanja razvojnih razlik med razvitimi urbanimi centri in ostalimi deli Slovenije - takšni problemi so tudi izraziti; tako se manifestirajo, pri postavkah Ministrstva za promet in zveze, kjer je cestna mreža izjemno borno zastopana in bi potrebovali najmanj 5 milijard, da bi nekako zaščitili to, kar pač sedaj imamo. Primanjkljaj na teh postavkah pa pomeni razvoj Slovenije v smer nedostopnih področij, če bo na ta način propadla osnovna cestna mreža.</p>
               <p>Pri Ministrstvu za okolje in prostor moti zaostajanje investicij za urejanje vodotokov. Na nek način bi lahko pohvalili skrb Vlade, da je končno začela reševati problem stanovanj z angažiranjem oziroma z dokapitalizacijo stanovanjskega sklada. Vendar ob tem pa se takoj postavlja vprašanje, ali je bilo narejeno vse, da bi se ta sredstva, ki so bila po stanovanjskem zakonu namenjena za reševanje teh problemov, namenjena za vlaganje v sklad, ali so res vsa ta sredstva bila v to nakazana. Ne nazadnje moti tudi afera glede vehementnega poslovanja stanovanjskega sklada predvsem pri reševanju svoje komoditete. Je pa res, da so problemi stanovanjske izgradnje v Sloveniji izjemni in da je na tem področju nujno nekaj narediti. Opozarjam na problem zaposlovanja v upravnih enotah tudi na področju nalog tega ministrstva. Namreč glede na to, da niso razrešene pristojnosti, ki naj bi bile v občinah, in pristojnosti, ki bi naj bile na upravni enoti, se seveda zdaj na terenu dogaja podvajanje zaposlovanja za področje okolja in prostora tako na občinskih upravah kot tudi v upravnih enotah. Tu predlagam selektiven pristop k zaposlovanju. Hkrati je treba preveriti stanje, ko je nekako na tem ministrstvu več zaposlenih, torej raste stopnja zaposlenosti, hkrati se veča tudi postavka za izdelavo predpisov zunaj ministrstva. To nekako ne gre skupaj.</p>
               <p>Pri Ministrstvu za delo, družino in socialne zadeve gre večinoma za z zakonom zagotovljene pravice, tako da je v bistvu ta del, ki predstavlja skoraj 1/5 proračuna, dokaj fiksiran in zabetoniran. Seveda, nekateri zakoni, ki bi skušali reševati to področje, pač niso imeli srečne roke. Glede zneskov transferjev v zaposlovanje, ki prav tako predstavljajo izjemen delež, je  potrebno ta problem umestiti v širši kontekst. Namreč, jasno je, da imamo v Sloveniji izjemne probleme pri zaposlovanju in tudi pri tako imenovani strukturni brezposelnosti, motijo pa seveda ekscesni pojavi na tem področju. Namreč, zelo pozno smo dobili zakon o delovni inšpekciji, ki pa na terenu še ni popolnoma zaživela. Prav tako za urejen ekonomski sistem moramo dobiti tržno inšpekcijo. Zakon je prišel zelo pozno v parlament in je nekje obtičal. Torej, slab nadzor nad delovanjem ekonomskega sistema omogoča na nek način tudi zmedo na področju zaposlovanja. V mislih imam predvsem visok delež sive ekonomije in zaposlovanja na črno. To ne govorim zato, ker bi bil proti tem transferjem za vse tiste, ki nekako ne morejo dobiti službe, ampak gre predvsem, kot sem že rekel, za ekscese na tem področju, torej, za tista dela, ko dejansko zaposleni niso zaščiteni. To pomeni, da so marsikdaj nekako vključeni v to sivo ekonomijo ali črno zaposlovanje, iz katerega pa nimajo nikakršnih pravic, pomeni pa tudi nelojalno konkurenco. Nista kriva samo ta dva zakona, ki sem ju omenil. Problem je tudi, da smo z davčno reformo prišli le na pol poti (še vedno imamo dve davčni službi, ni novega davčnega postopka) in vse to v kontekstu pomeni dokajšen nered, visok delež sive ekonomije. Posledice pa se kažejo v tem, da imamo še vedno zelo visoke prispevne stopnje, torej zelo obremenjeno delovno silo in tako tudi realen strah pred novim zaposlovanjem, saj nekje podjetnik, ko se mu nudi nov posel in je v dilemi, ali naj zaposli nove delavce, je nekako v dilemi, kaj se bo zgodilo, kako bo lahko vse prispevke poravnal in tako, žal, pristane na pogodbeno delo, ali pa še kaj drugega. Z ureditvijo tega področja bi lahko šli v večje, bolj korajžno nižanje prispevnih in davčnih stopenj, in v večjo stopnjo zaposlovanja. Tako se pa žal kaže to v visokih prispevnih stopnjah, po drugi strani pa intervencija s posameznih ministrstev, ko moramo reševati posamezna podjetja z naknadnim odpisovanjem prispevkov in davkov. To pomeni gašenje, ko je požar že naredil svoje. V tem ministrstvu bode v oči tudi nasprotje med rastjo indeksov za družinsko politiko, ki gre nekako navzdol in dotacijami za borce, borčevske organizacije; uvajajo se tudi nove postavke, ki jih prej ni bilo v proračunu.</p>
               <p>Problemi so na področju zdravstva, predvsem pri reševanju investicij v bolnice, vendar na tem, pa tudi marsikaterih drugih ministrstvih velja opozoriti, da je veliko drobnih postavk, ki so namenjene financiranju raznih projektov, razvojnih nalog, raziskav, reklam, ki so včasih same sebi namen, služijo pa le tistim, ki te naloge dobijo plačane. Menim, da bo na tem področju imelo Računsko sodišče dovolj dela.</p>
               <p>Pri Ministrstvu za kulturo bi omenil, da posebej bode v oči odnos do varovanja kulturne dediščine. Res je, da je celotno ministrstvo zelo podvrednoteno, vendar je nesprejemljivo zaostajanje postavke "Varovanje kulturne dediščine", torej spomenikov, ki nekako pomenijo del slovenske identitete in jih moramo za vsako ceno ohraniti. Indeks je komaj 106, to je dosti pod realnim; če računamo še zaporednost zaostajanja več let, vemo kam to pelje.</p>
               <p>Skratka, restriktivno financiranje proračuna je na nek način tudi lepa priložnost za skrbno prevetritev vseh postavk. Ob tem je nujno potrebno določiti prioritete države in zmanjšanje nebistvenih izdatkov, vendar imam občutek, da te revizije ciljev in proritet Vlada, žal, ni opravila. Ali jo bomo lahko poslanci s svojimi amandmaji? Hvala.</p>
            </sp>
            <sp xml:id="SDZ1-Izredna-27-1995-05-04.sp38">
               <speaker>PODPREDSEDNIK VLADIMIR TOPLER:</speaker>
               <p>Hvala lepa. Besedo dajem gospodu Ivanu Sisingerju.</p>
            </sp>
            <sp xml:id="SDZ1-Izredna-27-1995-05-04.sp39">
               <speaker>IVAN SISINGER:</speaker>
               <p>Spoštovani predsedujoči, poslanke in poslanci, člani Vlade in drugi prisotni! Predlog predračuna države Slovenije, ki je v današnji splošni razpravi (moram seveda najprej ugotoviti to) je brez vsakršne potrebe znova dvignil in razburil slovenske upokojence, zato bom tudi začel svojo razpravo s tem delom tega proračuna in obrazložitve. Zakaj? Zaradi tega, ker smo bili prepričani, da je Državni zbor vendarle parlament države, da je to Državni zbor, katerega odločitve obvezujejo Vlado in katerega odločitve zavezujejo seveda tudi pristojna ministrstva pri takšnih nalogah, kot je, recimo, sestava predloga proračuna. Z memorandumom smo na nek način jasno začrtali pripravo proračuna, ko smo sprejeli memorandum v lanskem letu, vendar smo takrat menili, da bo Vlada upoštevala sprejete odločitve parlamenta in da bo začela sestavljati proračun v tem smislu in v duhu memoranduma, ker je sicer, moram povedati, takšen memorandum brezpredmeten in je seveda (kakorkoli se ga že napoveduje, da ga v bodoče Vlada več ne predlaga, ampak samo proračun), mislim, ta memorandum za leto 1995 povsem izničen in ne nosi v sebi prav nobene vrednosti, nobene vrednote, razen tega, da je naredil silno slab pečat slovenski Vladi, ki je tak memorandum predložila temu parlamentu, ki ga danes sama ignorira in ga ne upošteva.</p>
               <p>V čem mislim, da je naredila slab vtis na številne slovenske državljane, posebej pa seveda na vse upokojence? Z memorandumom je bilo jasno povedano, da je treba sestaviti proračun za leto 1995 tako, da mora država najprej pokriti svoje obveznosti. Med temi svojimi obveznostmi, kot jih tudi našteva proračun, pa je seveda tudi obveznost Vlade, obveznost države do upokojencev in do tistih odločitev na pokojninskem področju, ki jih je ta parlament tudi sprejel. V memorandumu smo jasno zapisali: če Vlada ne dovoljuje, da se s 1.1.1995 poviša prispevna stopnja oziroma poveča prispevna stopnja na področju pokojninskega zavarovanja, da mora država in Vlada preštudirati, kako bo pokrila svoje obveznosti, ki jih ima do Zavoda za pokojninsko in invalidsko zavarovanje. Država nima samo svojih obveznosti na pokojninskem področju, 19 milijard 700 milijonov, ki so permanentna, ki tečejo na številnih transferjih, ampak je bilo Vladi naloženo, da tudi prevzame nekatere nove socialne transferje. Mislim, da je Vlada naredila silno napako, ko ni prevzela v svoj proračun in v predlog proračuna dodatnih socialnih transferjev, ki jih je Zavod za pokojninsko in invalidsko zavarovanje preko svoje skupščine in upravnega odbora pravočasno posredoval v pisni obliki tako Ministrstvu za finance in Ministrstvu za delo in tudi predlagal štiri možne, pravzaprav transferje, ki se naj vključijo v proračun za leto 1995. Vlada je to enostavno spregledala ali pa ni hotela niti tega dopisa Zavoda za pokojninsko zavarovanje po mojem pogledati ali niti se na njega spomniti, ampak je enostavno začela svoj proračun postavljati po svoje. Postavila ga je pač tako, kot so smatrali v Ministrstvu za finance in seveda tudi v Ministrstvu za delo, da bi ta proračun pripravili v tem smislu, da je treba 11 milijard predvidenega primanjkljaja v pokojninskem skladu, sicer je načrtovan ta primanjkljaj na 14 milijard 500 milijonov, ampak, da je najprej treba na račun upokojencev in seveda na njihov račun pokriti približno 11 milijard planirane ali predvidene izgube v pokojninskem skladu. To so čisto enostavno in preprosto predlagatelji tega proračuna ukinili tako, da so enostavno v točki 6 obrazložitve predloga proračuna napisali: poračune je treba ukiniti. Pozabili so pa v Vladi, da poračunov ni mogoče ukiniti z nobenim proračunom, ni mogoče ukiniti pokojninskih poračunov z nobenim memorandumom, ampak samo s sistemskim zakonom. To pa bomo lahko opravili, če se bo ta parlament soočil s to zadevo takrat, ko bo ta predlog pred nami.</p>
               <p>Na prvem mestu je, da se najprej zagotovijo odločitve tega Državnega zbora. Ta odločitev je, da je treba pokriti predvideni planirani primanjkljaj, ki je v pokojninskem skladu za letošnje leto predviden. To je dolžnost tega parlamenta pri dokončnem sprejemu proračuna, da bomo pokrili te zadeve. Tako preprosto, kot je Vlada zamislila, da bi na plečih slovenskih upokojencev pokrila 9 milijard in ukinila poračune, je seveda silna zmota, tako kot je druga silna zmota, da bo Vlada začela odločati o tem, kakšne regrese bodo upokojenci dobili, ali jih bodo sploh dobili ali jih sploh ne bodo več dobili? Vprašal bi Vlado, ali ni razmišljala o tem, ko se je spustila v takšno področje, da bi se najprej vprašala, kaj bomo sploh z regresi naredili v letošnjem letu? Potem je treba reči, če smo tako revni, da ni mogoče, da upokojenci dobijo tudi tisto, kar je sklenila skupščina, 40% od najnižje pokojninske osnove, to je 36.000, ali 14.000 na upokojenca, potem naj bi Vlada na nek način že v tem parlamentu rekla: regresa za Vlado ni, regresa za ministrstva ni, regresa za poslance ni, regresa še za ne vem koga ni v letošnjem letu, ampak tudi za upokojence ni regresa, ker ni denarja. Vlada tega ni naredila. Lotila se je teh revežev, da tako rečem, pri teh nizkih pokojninah, o katerih je danes gospod Podobnik že govoril, o katerih je govoril tudi delno gospod Kocijančič. Mislim, da v tem delu na tak način ni mogoče podpirati predloga proračuna.</p>
               <p>Mislim, da to, kar je storila Vlada do teh vprašanj glede pokritja obveznosti do pokojninskega sklada, se Vlada mora zavedati, da bo to morala storiti, kajti to obvezuje zakonodaja, to obvezuje Ustava države Republike Slovenije, da mora skrbeti za likvidnostni položaj pokojninskega sklada. Kdor to pozablja, se je silno zmotil. Mislim, da je pri tem treba jasno vedeti, če tega ni storila Vlada, bi z amandmajem morali poseči za 10 milijard 500 milijonov v ta proračun, pri katerem se bo morala ta končna postavka ali zvišati, ali pa bo morala biti korigirana do 510 milijard za 10,5 milijard, to se pravi za prevzem dveh socialnih korektivov. Država mora prevzeti socialni korektiv, to je pomoč in postrežba, kar je predlagala tudi Skupščina zavoda, v višini 5  milijard in v višini 5,5 milijard varstvenih dodatkov v letošnjem letu. Tudi tem se ni mogoče izogniti in jih je potrebno pokriti iz proračuna. Za ostalo razliko, 4,5 milijarde, pa bo seveda država morala kljub temu najti sredstva, da bo likvidnostni položaj zavoda na koncu leta 1995 takšen, kot mora biti. Povedati moram še to, da bo zaradi tega predloga proračuna, kakršenkoli že je - prepričan sem, da bo predsednik gospod Drnovšek v teh dneh znova nejevoljen, ker bo vsak dan dobil celo vrsto protestnih telegramov in pisem in zaradi takšne obrazložitve, ki se tukaj navaja v tem predlogu; kajti tisti, ki danes govori, da ne gre za poseganje v pravice upokojencev, govori neresnico. Gre za poseganje v pridobljene pravice, zakonsko pridobljene pravice slovenskih upokojencev in ni mogoče govoriti, da to ni poseg v pridobljeno pravico. To je pridobljena pravica in samo s sistemskim zakonom bi jo lahko spremenili in posegli znova v pridobljeno pravico samo mi, poslanci Državnega zbora. Prepričan sem, da ne bomo mogli tako ravnati, tudi ko bomo imeli pred seboj sistemski zakon, še najmanj pa, da bi Vladi pri tem predlogu proračuna pomagali.</p>
               <p>Kar se tiče tega dela, mislim da je neodpustljivo to, kar se je storilo na tem področju, in sem prepričan, da ima Vlada še dovolj možnosti, da v času vlaganja amandmajev v končni obravnavi amandmajev v Vladi podpre amandmaje, ki gredo v rešitev za prevzem novih socialnih transferjev na področju pokojninskega in invalidskega zavarovanja. In samo s tem bo Vlada dokazala, da je pravzaprav bila pripravljena upoštevati odločitve parlamenta. Če tudi takrat ne bo tega storila, potem je seveda vprašanje, ki ga je potrebno postaviti, odgovornost celotne Vlade, odgovornost posameznih ministrstev na tem področju, ki imajo vpliv. Potem razprava ne bo več možna. Mislim, da bo prišel čas pri tem proračunu, da se bomo o teh vprašanjih odgovornosti o posameznem ministru, o posameznem članu Vlade in o Vladi, še pogovarjali.</p>
               <p>Drugo. Drugo področje, ki je bilo izredno prizadeto, je področje, o čemer je že prej govoril gospod Stane Frim, je področje vprašanja zaščite in reševanja. Na področju zaščite in reševanja je jasno napisano tudi v obrazložitvi proračuna, da so bila sredstva silno siromašno odmerjena. Mi pa vemo, da na tem področju imamo vsakodnevne probleme, da imamo na tem področju ne samo gasilce, ne govorim samo o slovenskih gasilcih in gasilski zvezi, govorim o jamarski službi, gorski reševalni službi, govorim o potapljaški zvezi, govorim o vseh drugih - 19 takih področij bi še lahko naštel, ki govorijo o tem, kaj pravzaprav ti ljudje delajo vsakodnevno na področju zaščite in reševanja. In tu smo odmerili minimalna sredstva in zato bomo z amandmaji prav tako morali na tem področju zadeve popravljati, da bodo nekatere investicije, ki so se sicer v velikih apetitih pojavile pri vladnih službah, pa tudi pri tem Državnem zboru, morale biti na nek način okleščene oziroma sredstva se bodo morala prenesti tja, kjer so bolj potrebna kot trenutno investicije v celi državni upravi, pri vseh ministrstvih v zamenjavi stolov, miz itd. Mislim, da bi morale prednost najti druge zadeve, ki so za naše občane, državljane mnogo bolj potrebne, kot so te investicije. Zato bomo amandmaje vlagali tudi na vsa ta področja, da se oplemenitijo in povečajo sredstva za republiško upravo za zaščito in reševanje in da se na tem področju tudi dajo tista, vsaj minimalna potrebna sredstva, ki jih vse te strukture, ki so vsakodnevno vključene na to področje, razrešujejo.</p>
               <p>Tretje področje, kjer moram povedati - sem zelo nezadovoljen ob tem, da so bile prizadete ceste, ki so danes v javni uporabi. Mi smo sprejeli program izgradnje avtocest, mi smo sprejeli program, kako te avtoceste gradimo in se tudi tako gradijo, vendar ni mogoče, da na račun obstoječe cestne mreže  naredimo takšno napako, kot je narejena v tem predlogu proračuna, da pravzaprav nimamo nobenih sredstev skoraj za nobeno rekonstrukcijo. V lanskem letu smo poslanci Maribora morali vlagati - ob vaši podpori, dragi prijatelji poslanci - za Koroški most, z muko smo izbili 190 milijonov. Zdaj pa je Koroški most prišel z izgradnjo do polovice Drave oziroma je že čez, kot pravi gospod Jagodnik, v tem proračunu pa je ničla. O tej ničli smo že prej govorili (menda je prav gospod Peterle govoril o ničlah, kako jih imamo v tem proračunu) in kaj bomo zdaj? Ali bomo v Mariboru ustavili investicijo? Ne bomo je. Morali bomo najti sredstva, da se bo most dokončno zgradil. Tudi za druge rekonstrukcije, ki so na tem področju, bomo morali vložiti amandmaje, ker drugače seveda ne gre.</p>
               <p>Še ena zadeva, ki jo moram povedati, tiče pa se izgradnje domov za ostarele občane. Tudi pri tem področju je proračun zelo skromen in bo treba na področju izgradnje in dograditve domov za ostarele občane - predlogi seveda obstojajo - najti določena sredstva, da se v letošnjem letu nekatera  investicijska vzdrževanja in predvsem investicije začnejo, ponekod pa seveda v celoti dokončajo.</p>
               <p>Moram povedati, da sem iskreno razočaran nad tem proračunom in če ta proračun ne bo v končni fazi našel drugačnega mesta v svojih številkah in če ne bomo skupno našli in uspeli prerazporediti nekaterih pretiranih investicij, nekaterih velikih apetitov po nabavi novih vozil, in če ne bomo tega prerazporedili na nujne zadeve, potem seveda takšnega proračuna v tem parlamentu ne bom podpiral. Ne zato, ker ga ne moremo, ampak zato ker preprosto ljudje tega ne bodo mogli sprejeti na tak način, da bi pravzaprav sprejeli celo vrsto novih, bogatih investicij, hkrati pa se sprašujemo na področju sociale, dela, na področju novih vlaganj v gospodarstvu in na ostalih področjih, ali so sredstva ali jih ni, pri drugih pa seveda tega vprašanja ni.</p>
               <p>Moram povedati še to, da sem danes dobil dva protestna pisma s Primorske in tudi s področja Štajerske glede predloga tega proračuna, kjer upokojenci odločno zahtevajo, da se ta proračun, če ne bo spremenjen in dokler se ne vključijo dodatni socialni transferi, naj takšnega proračuna ta parlament ne sprejme oziroma zahtevajo od mene, da izpostavim direktno odgovornost tistih ljudi, ki so proračun sestavljali. Mislim, da je o tem govoril tudi gospod Podobnik glede problemov upokojencev,  da je o tem govoril gospod Kocijančič in o tem so govorili še nekateri drugi, da ni mogoče podpirati takih posegov na tem področju, kot jih Vlada s to operacijo dela. Hvala.</p>
            </sp>
            <sp xml:id="SDZ1-Izredna-27-1995-05-04.sp40">
               <speaker>PODPREDSEDNIK VLADIMIR TOPLER:</speaker>
               <p>Hvala lepa gospodu Sisingerju. Besedo dajem gospodu Janezu Podobniku.</p>
            </sp>
            <sp xml:id="SDZ1-Izredna-27-1995-05-04.sp41">
               <speaker>JANEZ PODOBNIK:</speaker>
               <p>Spoštovani gospod podpredsednik, poslanke in poslanci! Najprej hvala lepa gospodu Sisingerju za politično promocijo, saj je kar dvakrat ali trikrat omenil, da sem se danes zavzel v razpravi na matičnem Odboru za delo, družino in socialno politiko za slovenske upokojence; je pa tudi dodal, da se je za njih zavzel tudi gospod Kocijančič. Prav tako moram reči, da danes nisem dobil za razliko od gospoda Sisingerja nobenega protestnega pisma. Kljub temu bi pa želel najprej povedati to, da je vsak državni proračun zelo zapleten akt, dokument, v katerega je vloženo gotovo zelo veliko strokovnega dela. Ne glede na to, ali je dober ali slab, ta dokument zahteva zelo veliko ekonomskih, pravnih in drugih znanj, da pač dobi svojo pot v parlament. Jaz bi to rad poudaril zato, ker menim, da bi bilo pravzaprav nekoliko nenavadno, da bi se na tem prostoru, na tem mestu zgodila enodušna kanonada in seveda direktno napadala Vlado, namreč dokument kot je proračun, bi moral za seboj imeti neko vsebino, neko razvojno politiko, neko globalno politiko koalicije. Mislim, da bi prispevala k dvigu politične kulture lahko taka razprava, če bi poslanci koalicije branili proračun in to, da bi ga strokovno in argumentirano branili, poslanci opozicije pa bi prav tako premišljeno in korektno seveda iskali njegove šibke točke. V tem smislu bi videl neko ustvarjalno delo. Sicer se mi pa zdi to torpediranje proračuna neka praksa, ki je lahko ali dokaz, da je resnično to zelo slab izdelek, to je prvo, ali pa da je vsem skupaj prišlo v navado, da samo in le kritiziramo.</p>
               <p>Po tem uvodu bi rad povedal to, da sem pri pripravi tega nastopa najprej šel še enkrat pregledati proračunski memorandum za leto 1995. Tam sem pogledal cilje in ukrepe ekonomske in socialne politike in tam sem tudi pogledal tiste postavke, za katere menim, da bi lahko bile nekakšne oporne točke, ki niso samo oporne točke koalicije, ampak so oporne točke celovite ekonomske in socialne politike slovenske države. Ker sem po naravi nekoliko bolj usmerjen na socialno in družbeno sfero, bom tukaj izpostavil tri točke: ohranjanje dosežene ravni socialne varnosti, potem usklajeno vodenje politike promocije zdravja. Tu bi posebej prebral, da smo zapisali, da se bo v letu 1995 pričelo medresorsko usklajevanje vseh politik, ki prispevajo k izboljšanju zdravja prebivalstva. Cilj usklajevanja bo celovit in zato bolj racionalen pristop k varovanju zdravja prebivalstva z namenom povečati kreativnost, inovativnost in produktivnost prebivalstva. Če smo kot Državni zbor ali Vlada ali slovenska politika sposobni, da povečamo kreativnost, inovativnost in produktivnost prebivalstva, več ne moremo narediti. Sprašujem se, v katerih segmentih tega proračuna so argumenti, da take usmeritve vidimo.</p>
               <p>In zadnja usmeritev memoranduma je bila usklajevanje politik za potrebe mladih. Tudi tukaj moram prebrati stavek, ki je zelo lepo zapisan, žal pa je njegova realnost tudi skozi prizmo tega proračuna bolj črnogleda. "V letu 1995 bodo skladno vodene štipendijska, izobraževalna, zaposlitvena, stanovanjska, prebivalstvena, družinska, pokojninska, zdravstvena in socialna politika s ciljem, da se večji del sredstev za izvajanje teh politik nameni specifičnim potrebam mladih." Resnično, tako usmeritev bi z obema rokama podprl.                      </p>
               <p>Pri gradivu v proračunu bi najprej polemiziral z enim stavkom, ki je bil danes pravzaprav v razpravi mojih kolegov do sedaj skoraj pri vseh sporen, torej, skoraj vsi so se nanj obesili. Namreč, gre za postavko plač državnih organov in izvajalskih organizacij in tudi potem k tej pripadajoči postavki investicij v državne organe. Jaz se ne morem znebiti enega vtisa: ali je to tako imenovano sidro oziroma nekakšna limanica, na katerega se bomo vsi poslanci obesili in vsi razpravljali o tej resnično zelo visoki, nenormalni postavki v proračunu in ne bo potrebne pozornosti na nekaterih drugih, zelo pomembnih postavkah - menim, da je ena najpomembnejših postavka finančnega resorja, ki govori o odplačevanju različnih kreditov, različnih obveznosti itn. - o tisti se danes zelo malo govori in v gradivu, v proračunu,  v Poročevalcu 11/1 na strani 29 piše: "Predvideno je bistveno znižanje sredstev za izplačilo nadurnega dela v državnih organih - podpiram - in skrajno restriktiven pristop pri zaposlovanju delavcev v državnih organih in drugih organizacijah, ki se financirajo iz državnega proračuna". Ugotavljam, da ta usmeritev ne drži. Iz prakse, pa tudi iz nekaterih postavk proračuna je razvidno, da Vlada ni šla v skrajno restriktiven pristop pri zaposlovanju delavcev v državnih organih in drugih organizacijah, ki se financirajo iz državnega proračuna. Zelo spretno pa je na mnogih mestih v obrazložitvah pisala, da je letos prehodno leto, ker je potrebno prenesti nekatere prejšnje pristojnosti občin na državo in se je pač zato povečalo število zaposlenih in seveda povečala so se sredstva v te namene in tudi investicije. V tem smislu bi podprl usmeritev Komisije za lokalno samoupravo, ki predlaga, da se pripravi podrobna primerjalna analiza sredstev javne porabe nekdanjih občinskih in medobčinskih upravnih organov ter sredstev javne porabe organov upravnih enot v občinah in organov samoupravnih lokalnih skupnosti kot posledico delitve pristojnosti med upravo in lokalno samoupravo. Prav tako pa naj Vlada pripravi pregled števila zaposlenih v občinskih in medobčinskih upravnih organih pred lokalnimi volitvami decembra 1994 ter pregled števila zaposlenih v upravnih enotah občine in v organih samoupravnih lokalnih skupnosti po njihovi izvedbi. Mislim, da bi bilo korektno, da te podatke čimprej dobimo, da se ne bo izkoriščalo tega prehoda, te delitve pristojnosti, in se ne bo stalno govorilo, da je pač tudi eden od razlogov, recimo 20 milijard, kot je v obračun napisanih, pa tudi večjih, tako prihodkov potem pa tudi večjih odhodkov. Menim, da je to še toliko pomembneje zato, ker na tem stoji in pade tudi verodostojnost koncepta, prehoda na nov sistem lokalne samouprave in tudi državne uprave. Takorekoč skoraj konsenzualno smo se poslanci zavezovali, da bomo kot tisti, ki sprejemamo zakone - torej tudi državni proračun, ki je akt Državnega zbora - jamčili, da ta reforma ne bo pomenila bistvenega povečanja državne uprave oziroma državne administracije. Ta proračun je priložnost, da te naše obljube izpolnimo.</p>
               <p>Imel bi še vrsto drugih komentarjev, vprašanj na proračun, pa menim, da danes, ko je splošna, globalna razprava, ni čas za to. O tem bo priložnost, ko bomo na posamezne postavke proračuna vložili amandmaje. Dotaknil bi se pa vendarle še enega področja, ki ima po mojem mnenju v Državnem zboru v zadnjem času premalo pozornosti, to pa je področje zdravstva. Danes je matični Odbor za delo, zdravstvo, družino in socialno politiko zavrnil, da bi Državni zbor obravnaval predlog zakona o izvajanju dogovora o politiki plač in drugih prejemkov zaposlenih v gospodarstvu in socialnega sporazuma za leto 1995. V tem zakonu je tudi določba, ki govori, da so se na podlagi dejstva, da so zakonsko določeni izdatki za nadomestila med začasno zadržanostjo od dela, ki jih plačuje zavarovalnica, torej Zavod za zdravstveno zavarovanje Slovenije, v letu 1994 zelo porasli: glede na predhodno leto za 34%, glede na plan pa za 13%. Zato je pač tudi zavarovalnica predlagala s svojimi sklepi oziroma je Vlada v tem zakonu predlagala, da je eden od ukrepov za zniževanje stroškov na področju zdravstvenega varstva tudi, da se pač ta začasna zadržanost z dela valorizira na način, kot so bile predlagane pokojnine oziroma tudi plače in drugi prejemki, torej z rastjo življenjskih stroškov. Zakaj to omenjam? Zato, ker menim, da je ta argument necelovit oziroma ima še drugo plat medalje. Veliko sem bil v stiku z zdravniki v zadnjem obdobju, in ko smo razmišljali o razlogih, zakaj se je tako povečal izdatek zavarovalnic za začasno zadržanost z dela, je bila ena od ugotovitev, ki žal nima statistično dokazane preverbe, tudi dejstvo, da se je v Sloveniji zelo povečala čakalna doba tako pri pregledih pri specialistih, kot tudi pri čakanjih na operativne posege v bolnišnicah. In seveda ti ljudje, ki so bolni, bolniki v tem času morajo biti v bolniškem staležu. Zato iz tega razloga menim, da je Ministrstvo za finance oziroma Vlada v proračunu letos namenila, da bo samo 4 milijarde in pol vrnila Zavodu za zdravstveno zavarovanje Slovenije - toda koliko mu je pa slovenska država dolžna na podlagi posojilne pogodbe? Glavnica in obresti, znašajo 11 milijard tolarjev.</p>
               <p>Gospod Sisinger zelo dosledno in zavzeto zagovarja, da država čimprej povrne obveznosti, ki jih ima do SPIZ-a. Mislim, da je prišel čas, da poslanci tudi terjamo, da država čimprej vrne izposojen denar od slovenske zdravstvene zavarovalnice. Torej, to bo tej zavarovalnici omogočilo, da bo lažje preživela letošnje težko leto. Ob nekaterih drugih rešitvah morda tudi, naj Državni zbor čimprej sprejme zakon o določanju cen zdravil, saj je znano, da je ta postavka v tej zavarovalnici, torej med izdatki, zelo zelo visoka.</p>
               <p>Prav tako bom kot poslanec vložil amandma, kjer bom predlagal, da naj država iz proračuna v posameznih proračunih občin, torej najverjetneje preko finančne izravnave, nameni slovenskim občinam vsaj 200 milijonov tolarjev za nujna investicijska vzdrževanja in manjše investicije v zdravstvene domove. Dejstvo je, da smo pred dvema letoma sprejeli zakon, s katerim smo rešili status in obnovo slovenskih bolnišnic, zdravstvene domove po naših občinah pa smo prepustili zelo slabim finančnim zmožnostim slovenskih občin. Sicer pa bom ostale postavke, manjše spremembe nakazal s svojimi amandmaji. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp42">
               <speaker>PODPREDSEDNIK VLADIMIR TOPLER:</speaker>
               <p>Hvala lepa, gospod Janez Podobnik. Besedo dajem gospodu Feriju Horvatu. Se odpoveduje? Hvala lepa. Besedo dajem gospodu Jožetu Leniču. Ga ni. Besedo dajem gospodu Černetič Draganu.</p>
            </sp>
            <sp xml:id="SDZ1-Izredna-27-1995-05-04.sp43">
               <speaker>MAG. DRAGAN ČERNETIČ:</speaker>
               <p>Hvala za besedo. Spoštovani maloštevilčni zbor! Videti je, da je razprava o proračunu zelo obstranska zadeva za ta parlament, kajti ni nas dosti, ki bi se s to zadevo sploh ukvarjali. Smatram, da to ni pravično do volivcev in do davkoplačevalcev. To se pravi, graja gre vsem našim kolegom, ki ne najdejo časa in interesa, da bi bili tu v tej dvorani, ko razpravljamo o milijardah, ki niso naše. Ob razpravi o proračunu Republike Slovenije za leto 1995, ki je pred nami, smo s te govornice že slišali in bomo še slišali obilico velikih besed in kritiko na račun sestavljavcev tega proračuna. Velike besede nič ne stanejo, proračunske postavke pa so denar davkoplačevalcev. Tega denarja se ne more in ne sme deliti in uporabljati, kot da so poslanci in njihovi volivci kupili srečke za tombolo. Mi parlamentarci smo odgovorni našim volivcem, vladni pripravljavci proračuna pa so odgovorni parlamentu. V vsej zadevi je bistven predlog, da se proračun za leto 1995 obdrži na ravni 510 milijard. S tem bi se moral ta zbor pozabavati, ne pa s srečolovom ali pa s tombolo. Prav za to so podani argumenti tudi pri predstavitvi tega proračuna. Toda tudi občani v naših občinah, to so ti davkoplačevalci, o katerih sem govoril, imajo svoje zahtevke in svoje argumente.</p>
               <p>Glede na to zadnje, kar sem povedal, želim seznaniti ta zbor s stališčem občana iz Slovenske Bistrice, ki jo zastopa župan, in sicer v zadevi proračun Republike Slovenije specifično v zvezi s cestno infrastrukturo v občini Slovenska Bistrica, ki je ena največjih občin. Gospod župan v imenu naših občanov govori takole: "Seznanjamo vas, da v zvezi s predlogom proračuna Republike Slovenije za leto 1995 nismo zadovoljni z višino sredstev, namenjenih za cestno infrastrukturo v občini Slovenska Bistrica in tudi z upoštevanjem posameznih odsekov cest, ter zahtevamo, da se pred dokončnim sprejetjem proračuna upoštevajo naše pripombe, ki se nanašajo na sledečo cestno infrastrukturo." Bom kratek - regionalna cesta AR 338 Slovenska Bistrica - Poljčane. Tam imamo en odsek, ki je znan kot cesta na Križnem vrhu, za katero je ta proračun v neki gotovi postavki predvidel 10 milijonov tolarjev za pripravo dokumentacije. Ta cesta je razbita že zadnjih 10 let in je ravno takšna, kot da bi šel človek na gorski turizem, zdaj bomo pa delali eno leto še dokumentacijo. Ko bo ta dokumentacija gotova, ne bomo imeli cestišča. Druga zadeva. Za cesto Poljčane - Zgornje Poljčane z mostom preko Dravinje je predvidenih 30 milijonov tolarjev. Rad bi videl, kdo bo zgradil tisti kos ceste. Siguren sem, da naša cestna uprava in Ministrstvo za ceste tega ne bo zgradila s 30 milijoni, zato bomo tudi vložili amandma za povečanje teh sredstev. Drugi problem, ki ga občina Slovenska Bistrica naslavlja na ta zbor, je zadeva priključka na Devinji, na odseku Arja vas - Slovenska Bistrica nove avtoceste. To se pravi, cesta ki pelje proti Mariboru, ne bo imela izhoda proti Slovenski Bistrici, proti Ptuju in ves promet s kamioni vred se bo zopet valil skozi mestno središče. Ne se čuditi, če bomo imeli primer Lendave tudi v Slovenski Bistrici; meni se zdi, da lahko dva traktorja zapreta tisto mesto za celoten promet, ki danes poteka proti Ptuju. Tretja zadeva, ki je zelo važna, je obvoz Pragersko. Leta in leta se o tem že govori, nič se še ni naredilo. Govori se, da ima DARS financiranje pripravljeno preko EBARD itd. Dve občinski vladi sta se že menjali, tretja in četrta se bosta tudi menjali, ta zbor bo tudi nehal delovati - tam v našem času enostavno obvoznice ne bomo dočakali. Da ne govorim o drugih postavkah tega proračuna, ki v naši občini zadeva plazove. V proračunu za plazove imamo približno 100 milijonov SIT. Samo v naši občini smo letos imeli 177 milijonov škode zaradi plazov, kar je približno 5 km v dolžini. Da ne bom govoril o viharju in orkanskem neurju, ki je tudi naredil za 30 milijonov škode na strehah in infrastrukturi v naših obrobnih delih občine. In na koncu bi še omenil reko Dravinjo - o poplavi te reke so govorili poslanci že v avstroogorskem Dunaju, to je že pred 100 leti, in meni se zdi, kar se tega tiče, bomo poslanci še 100 let kokodakali o tem tudi v tem zboru. To se pravi cela zadeva se začne in konča pri denarju.</p>
               <p>Poslanci imamo svojo odgovornost, Vlada svojo in kolikor se bo dalo, bomo poizkušali to popraviti z amandmaji. Upam, da bo spoštovani zbor sprejel tiste, ki bodo argumentirali svoje amandmaje tako, da ne bomo končali na tomboli, ampak na razdelitvi sredstev davkoplačevalcev enakomerno med vsemi regijami in občinami. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp44">
               <speaker>PODPREDSEDNIK VLADIMIR TOPLER:</speaker>
               <p>Hvala lepa. Besedo dajem gospodu Jožetu Leniču. Za njim pa ima besedo gospod Izidor Rejc. Izvolite gospod Lenič.</p>
            </sp>
            <sp xml:id="SDZ1-Izredna-27-1995-05-04.sp45">
               <speaker>JOŽE LENIČ:</speaker>
               <p>Hvala lepa, gospod predsedujoči! Spoštovani poslanci in poslanke! Težko je biti zelo pameten ob tej, bi kar rekel, poplavi že povedanega. Težko je tudi povedati kaj bistveno novega, ampak kljub vsemu je pa težko ostati tiho in nič reči ob sprejemanju proračuna, ki je, kot smo že slišali, na nek način le temeljni akt neke politike. Tako, da sem se tudi sam določil, da bom o teh zadevah skušal nekaj povedati. Zastavil sem si vprašanje, ko sem ta papir bral, kdaj je nek proračun dober? Kako bi lahko, recimo, z enim ali pa dvem stavkoma človek odgovoril, kdaj je dober? Seveda se mi je ponudilo več odgovorov. Recimo en odgovor bi lahko bil: takrat, ko je ta čim manjši. Ko v tem Bi-di-pi-ju ali bruto domačem proizvodu dosega nek čim manjši delež. Drug odgovor bi bil lahko, recimo, takrat, lahko je sicer malo obsežnejši, ampak takrat, ko je razvojno naravnan, ko v njem prevladuje delež investicij, skratka, ko ni usmerjen v neko tekočo porabo, ampak v ustvarjenje neke nove vrednosti. En kriterij bi nedvomno lahko tudi bil, recimo, če o tem proračunu nekaj dobrega reče inštitucija, kot je recimo mednarodni denarni sklad, ki je na nek način v tem, bom rekel, post breattenvoodskem obdobju nek dežurni ocenjevalec makro-ekonomskih politik. Imamo tudi še en zelo zanimiv kriterij, ki ga je na nekam odboru izrekel naš minister Gantar. On pravi, da je proračun dober takrat, ko so vsi nezadovoljni, nihče pa ne odstopi. Če bi to zadnje upoštevali, potem je ta letošnji slovenski proračun idealen. Mislim, da so vsi nezadovoljni, tudi vsi danes nastopajoči po vrsti so izrekali relativno velike kritike, nihče pa še ni odstopil.  Res, da so se nekateri vzdržali pri glasovanjih, ampak odstopil še ni nihče, se pravi, da je zadeva še zmeraj pod neko kontrolo, še vedno je na nek način uravnotežena in zadevo peljemo naprej.</p>
               <p>Ko sem osebno bral ta proračun, sem prišel do nekih zaključkov. V naši državi bolj ali manj ocenjujemo uspešnost oziroma strokovno pripravljenost nekih dokumentov in nekih gradiv predvsem na podlagi receptov, ki jih ponuja Mednarodni denarni sklad in tako je tudi ta Vlada že na svojem začetku izrazila neke dovolj jasne namene, dovolj jasne namere, kaj ima namen s to svojo makroekonomsko politiko početi - in vse to je bilo tudi zapisano v tistem znamenitem pismu o razvojnih namenih in v tisti navzkrižni matriki - to je bilo v kontekstu pridobivanja tistega kredita Svetovne banke - kaj bomo naredili. Čez to matriko, ki smo jo takrat v parlamentu tudi sprejeli, sem se malo sprehodil in poskusil ta proračun postaviti v kontekst tistih pisem o razvojnih namenih. Prva zadeva, ki jo govorimo tam, je limit proračuna. Limit proračuna kljub temu, da nekateri pravijo, da je previsok, tudi sam se strinjam, je kljub vsemu v mejah dogovora in še obvladljiv. Mislim, da limit proračuna ni tako strašno problematičen, dokler nam BDP raste. Res da nam raste nekaj tudi proračun, toda na dolgi rok ob nadaljnji rasti BDP se bo zmanjševal tudi delež proračuna v bruto domačem proizvodu. Zelo dobro obvladujemo v tem proračunu tudi proračunski deficit. To kljub vsemu, kljub temu, da smo slišali zelo veliko kritičnih pripomb je velik makroekonomski dosežek naše države, da v tem proračunu nimamo tekočega proračunskega deficita. Mi imamo celo suficit, s katerim financiramo tiste znane probleme v pokojninskem skladu, in se lahko kar sprehodimo po Evropi ali še kje drugje po svetu, in bomo videli, da smo eni redkih, ki imamo tako solidno in relativno dobro uravnotežen tekoči proračunski deficit. Je pa nekaj res. Izhajajoč iz tiste matrike izhaja neko dejstvo in to je, da je eden najtrših orehov in verjetno tudi ena od precej neobvladljivih zadev v prihodnjih letih pokojninski sistem. O tem mislim, da so nekateri že precej govorili, da je to precej trd oreh. Mi bi morali kot neka normalna država in pa tudi v skladu s svojimi namerami imeti približno 12,5% delež pokojninskega sistema v bruto domačem proizvodu. Mi vemo, da to bistveno presega, mi vemo, da bi tudi morali povišati prispevne stopnje, če bi si to upali, pa si ne upamo, in zato to luknjo financiramo iz proračuna. Osebno ocenjujem problem na tem pokojninskem sistemu kot enega večjih problemov za to državo. Mislim, da kljub vsemu ni usoden. Na nek način sem celo prepričan, da v tem letu in tudi v naslednjem letu, če hočete, tudi zaradi predvolilnih obdobij in podobnih zadev, do nekih korenitih sprememb ne bo prišlo, ampak že danes toplo priporočam novo izvoljenemu parlamentu, da v ta oreh zagrize, pa naj si bo to s konsenzom, kot je predlagal gospod Kocijančič, ali kako drugače. Tudi sam sem bolj pristaš konsenza in verjetno z neko pametno, predvsem pa z na dolgi rok usmerjeno politiko na tem pokojninskem sistemu, bi lahko prišli tudi do rešitev.</p>
               <p>Naslednje vprašanje, ki sem si ga zastavil ob prebiranju tega proračuna, je bilo, kakšen je sploh ta proračun. Ali je to proračun, nek konservativno desen, če hočete "tečarjanski", z neko reganomiko itn., ni. Ni, ker vemo, kaj so počeli oni, dvigovali vojsko, nižali socialne izdatke itn., skratka ugotovil sem, da ni tak. Potem sem se vprašal, ali je tipično socialdemokratski. Tudi ni. Res, da so ti socialni transferji in te zadeve precej visoki, ampak kljub vsemu prevladujejo tudi tiste, delno bom rekel desničarsko konservativne zadeve, tako da bi težko govorili o tipično socialdemokratskem proračunu, čeprav bolj sliši na to vižo, kot na tisto prvo. In kaj, do kakšnega zaključka sem prišel? Prišel sem do zaključka, ki sem ga, mislim, že povedal v lanskem letu, pa ga bom letos ponovil, ker ta teden še popolnoma drži: politični koncepti se v tej državi nalagajo, namesto, da bi med sabo tekmovali. Jaz sem bil vedno v dilemi, kar se velike koalicije tiče ravno zaradi tega pomanjkanja te kompeticije političnih konceptov, pa ne zaradi nekih ideoloških predpostavk, ampak bolj iz proračunskih zagat, kajti mi enostavno povsod popuščamo in zadeve samo zlagamo. Mi od tistih 18 zakonov, ki so bili v prvem našem državnem memorandumu, nismo uspeli spremeniti niti enega zato, ker za enim je stal en lobi, naj si bo malo bolj levi, za enim je stal malo drugi lobi, naj si bo malo bolj desni, seveda, sodelovala je ves čas tudi sredina in enostavno nismo zmogli te politične moči, da bi naredili nek malo bolj - skratka, da bi uveljavili en politični koncept na račun drugega, ampak smo jih zlagali in na koncu smo prišli na 510 milijard. Vsaka stranka zahteva svoj tolar, vsak ima svoj vrtiček, popustiti noče nihče in tako smo pač prišli do tega, do česar smo prišli.</p>
               <p>Proračun je na neki način, jaz ne bi rekel postal, ampak ostal strukturno precej neugoden. Jaz sem pogledal trende skozi zadnja štiri leta in težko bi kompetentno trdil, da so trendi izrazito obrnjeni navzdol. Je pa res, da so ves čas približno enaki. Delež za investicije se ni toliko drastično gibal, kot smo danes slišali, ampak je bil precej stabilen, če tukaj upoštevamo tudi denar, ki je namenjen avtocestam in vse proračunske uporabnike. Tako da imamo mi ves ta čas, vsa štiri leta relativno konstanten delež za plače, relativno konstanten delež za investicije - ne bom pa rekel, da je ta struktura dobra. Mislim, da bi jo bilo treba popraviti, seveda v korist investicij, ampak težko je pa reči, da smo v teh zadnjih dveh ali pa treh letih bistveno okrnili investicije na račun teh fiksnih stroškov. Seveda je grozljivo, če mi vemo, da je čez 300 milijard fiksnih stroškov in da tukaj praktično danes razpravljamo samo o - se pravi, koliko še ostane. Hvala za pomoč. To je po svoje grozljiv podatek, ampak kljub vsemu, ta proračun, neka srednjeročna analiza za nazaj pokaže, da ni prišlo do nekih bistvenih osilacij. Seveda mislim, da ta struktura ni dobra, sem velik nasprotnik vseh teh nepotrebnih intervencij v gospodarstvu, ki smo jih imeli, bil sem tudi nasprotnik teh tolarjev, ki na nek način delajo vrtičke iz te naše politike, mislim, da nam je projekt lokalne samouprave ušel iz rok, ampak kljub vsemu je potrebno ugotoviti, to so pač suhoparne številke, da so bili ti deleži relativno stabilni in da do nekih tako izrazito negativnih trendov, kot smo danes poslušali, le ni prišlo.</p>
               <p>Torej, bolj kot to, kaj bo s proračunom to leto, se sprašujem, kako bo s proračunom drugo leto. Drugo leto nam zapade še nekaj stvari, ki jih letos seveda še nismo uvrstili v proračun. Drugo leto bo tisti famozni univerzalni otroški dodatek, ki smo ga izglasovali, mislim da lansko leto, drugo leto se bo pojavila obveznost teh zakonov o že izplačanih deviznih vlogah, ki jih letos ni, drugo leto bo še večji delež (če se bomo uspeli dogovoriti) iz sikscesije, če na SPIZu ne bomo nič naredili, bo seveda obveznost do SPIZa še večja. Na prihodkovni strani pa, če bomo uspeli podpisati asociacijo z Evropsko skupnostjo, bomo imeli relativno velik izpad carin. Tega se do sedaj še nihče ni ne vem kako glasno vprašal, ampak ta izpad carin bo kar nekaj milijard in seveda, ali bomo krčili izdatke ali pa bomo povečali neke druge davke ali pa bomo morali imeti še večji suficit, če bomo hoteli te zadeve financirati.</p>
               <p>Torej, želel bi povedati, bil sem na nekih koncih malo kritičen. Želel bi še enkrat povedati nekaj dobrih stvari, kajti pri sprejemanju proračuna mislim, da je dobro, če smo bolj optimistično kot pesimistično naravnani; osebno ocenjujem kot zelo dobro stvar, če dovolite, da na kratko ponovim, da imamo nek limit, ki je še sprejemljiv, to je teh 510 milijard. Tukaj bi rad poudaril, da v primerjavi z mnogimi predhodnimi razpravljavci sem prepričan, da problem slovenskega proračuna ni le na prihodkovni strani. Ni problem v tem, da ne pobiramo dovolj davkov. Če bi pobrali še več davkov, bi imeli še več izdatkov, še večji delež v BDP-ju. Problem davkov sicer je na narodno gospodarski ravni, ki se kaže kot ta siva ekonomija, ampak kdorkoli je kdaj resno študiral te makro-ekonomske zadeve, ve, da ni problem na prihodkovni strani. Problem slovenskega proračuna je na izdatkovni strani in izdatki so tisti problem, ki ga bomo morali obvladati. Torej, dobra stran tega proračuna je limit in na srednji rok (v primeru nadaljnje gospodarske rasti) bo delež javnih izdatkov, vsaj proračun v bruto domačem proizvodu, padal, kar je dobro. Kot sem rekel, imamo uravnotežen proračun. Proračunskega deficita ni, imamo suficit. Pa naj pokažejo, ne vem, glasni Klaus in še mnogi drugi premieri, ki se velikokrat napihujejo po evropskih prestolnicah, kdo ima tako majhen deficit kot Slovenija. Majhen deficit pomeni malo zadolževanja, pomeni, da ne bomo plačevali obresti za najemanje kreditov, manj bomo dobili deviz v Slovenijo, posredno seveda pomeni tudi ohranjanje relativno majhne apreciacije tolarja. Če bomo najemali še več kreditov, bo prišlo še več deviz v Slovenijo, bo ta apreciacija večja. Ob danem obsegu izdatkov 510 milijard nam ne bo potrebno poviševati davkov, kar mislim, da je dobro, odlično. In kot sem že rekel, delež v bruto domačem proizvodu se zmanjšuje.</p>
               <p>In čisto na koncu tega splošnega dela bi rekel tisto, kar sem že v začetku in sem prekopiral od svojega ministra: še vedno imamo svojo Vlado, še vedno imamo vse svoje ministre - res da so nezadovoljni, ampak nihče še ni odstopil - in zato mislim, da na nek način obstaja osnovna uravnoteženost tega proračuna. Zato bom glasoval za to, da se proračun spusti v nadaljnjo obravnavo. Seveda bom tudi sam na nekih segmentih, kjer imam svoje osebne vsebinske reference, pripravil nekaj amandmajev, ampak mislim, da je proračun dovolj dober, da se spusti naprej. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp46">
               <speaker>PODPREDSEDNIK VLADIMIR TOPLER:</speaker>
               <p>Hvala lepa. Besedo dajem gospodu Izidorju Rejcu, za njim pa je na vrsti gospa Nada Skuk.</p>
            </sp>
            <sp xml:id="SDZ1-Izredna-27-1995-05-04.sp47">
               <speaker>IZIDOR REJC:</speaker>
               <p>Spoštovani gospod podpredsednik, gospe in gospodje, gospod minister, pravkar sta tu oba direktorja zavoda in vsi ostali predstavniki Vlade, lep pozdrav. Prej je bilo zastavljeno vprašanje, kakšen je ta predlog proračuna. Rekel bom: nezanimiv - zaradi tega, ker nas je tako malo notri. To je gotovo prva, druga in tretja ugotovitev.</p>
               <p>Drugič. Menim, da je ta proračun, ki je v tem času pred nami, tudi dokaz temu, da to ni izraz ali pa odsev nekega državnega načrta, ampak da je to pač proračun, ki je kot proračun in ki bo sprejet tak ali drugačen, malo sem ali tja. Vendar pa gotovo ni tak, da bi izražal neke postavljene cilje. Torej je, kot sem rekel, nezanimiv in ga bomo sprejeli tako ali drugače. V naslednji fazi bomo seveda napadli analitične postavke. Zdaj govorimo bolj na debelo in o splošnem in o tem, kaj naj bi ta proračun predstavljal. Menim, da bi država Slovenija po tolikih vajah, ki jih je imela v vseh preteklih letih, zagotovo prišla lahko do nekih svojih temeljnih odgovornosti, da si zastavi vsako leto določen program in ga izpelje, in seveda na osnovi tega gre tudi korak naprej hitreje, kot pa se to dogaja v praksi. Spomnimo se lanskega leta, ko smo se zelo trdo pogovarjali o eventualnem predlogu, ki smo ga dali, naj se domači bruto proizvod poveča s stopnjo rasti 3%, predlog proračuna je bil namreč samo 1% in sami ste videli, da se je ta stopnja ne samo uresničila ampak se je podvojila in še več. Torej je tu vprašanje, enostavno povedano, ali se ekonomisti, ki so v Vladi in izven nje, in ki sodelujejo v tem proračunu, zavedajo določenih možnosti, ali imajo korajžo, in seveda, ali imajo eno in drugo, kar pa seveda pomeni, da bi bil ta načrt mnogo bolj trd in mnogo bolj tak, da bi bil gotovo vsem všeč.</p>
               <p>Vidite, pred nekaj dnevi smo slišali in tudi ujeli v informacijah, da je bil predstavljen nek program gospodarskega razvoja. Ne vem zakaj sedaj - ki je seveda kot podlaga razpravi, ki bo potekala, najbrž pol leta ali pa eno leto, se pravi, da je očitno Vlada tako sklenila - bi bil že čas, da se priključi k tej proračunski razpravi, vendar menim, da je ravno to tisto kar manjka. Manjka en določen cilj, določena strategija, ki bi morala biti bolj opredeljena in bolj natančno uokvirjena. Sami vemo, da ta proračun, 510 milijard, v bistvu pomeni 46,3 ali 2% bruto domačega proizvoda, je res to, kar je gospod kolega Jože prej povedal, je v nekem upadanju. Je pa tudi res, da smo ga lansko leto, kot je v podatkih jasno, imeli v višini 47% bruto domačega proizvoda, pri tem pa vemo, da je rast bruto domačega proizvoda bila precejšnja. Tu zdaj ne vem, ali so podatke upoštevali ali jih niso, vendar to pomeni, da je bil proračun sorazmerno zelo velik in da je tudi ta zelo velik. Na veliko osnovo, je spet velika številka, to pomeni, da je mnogo večji kot si ga predstavljamo in da je ta igra številk, (nekateri se je boste še lotili) verjetno tudi tista, ki nam onemogoča pravšnjo razpravo, ker je v vseh teh številkah marsikaj skritega. Dalje se spomnimo, da smo tudi v projekciji v letu 1993 in 1994 govorili o tem, vse tja do leta 1998, in smo projecirali bruto domači proizvod in seveda porabo, in smo nekako šli dosti hitreje z indeksom, s padom indeksa porabe, in seveda na osnovi tega je, vem da je, ta poraba, kot je bilo že prej povedano, dosti visoka. Tu se postavlja vprašanje, smo pred Evropo in postavljam vprašanje, ko gledamo Evropo, vemo, da je dovolj potratna,  ker vidim, koliko se novih stvari pri nas, bi dejal, z zakoni določi, postavi, kako se administracija takšna ali drugačna širi in seveda to je nam vse prav. Vendar ta Evropa, ki je seveda sestavljena predvsem (razvita Evropa) iz bolj bogate ekonomije, lahko jemlje od kje, mi pa ne moremo jemati od nikoder ali pa skoraj ne moremo, mi se šele v bistvu opredeljujemo, mi se pobiramo, smo v prehodu, smo v dobi preobrazbe. Torej mislim, da malo, ne malo, kar zelo nasedamo tem občutkom, češ, smo v Evropi in je treba vse tisto, kar se v Evropi dogaja, vse to moramo pokriti in seveda vse te ustanove, vse te dimenzije, ki jih ta Evropa ima kot svojo prakso, naj zaživijo, ker bo že kako, saj to, s tem bomo lahko rekli, da smo v Evropi. Menim, da je to zgrešeno in seveda, da bo moralo biti tudi to približevanje Evropi malo drugačno, malo bolj naše, malo bolj s pečatom subjekta, s pečatom države Slovenije.</p>
               <p>V tem proračunu se tudi vidi, da je predvidena rast bruto domačega proizvoda med 4 in 5%. Seveda, če bi k tem 4 - 5% nalepil, bi rekel, tiste pomisleke in tista razmišljanja, ki so seveda resnična, kako v bistvu izvozniki, tisti, ki takorekoč držijo to najbolj garaško ekonomijo (najbolj garaško poudarjam) nad vodo, če bi seveda pogledal v to smer, če bi dejal, dragi izvozniki in vsi tisti, ki želite v izvoz, kakor vidite, situacija se slabša, greste v izgubo, bi jih zelo slabo usmerjal. Vendar vidite, da je ravno to tisto in da bi ravno to moralo biti poanta tega proračuna, da se res tem, ki dejansko rešujejo našo ekonomijo, rešujejo našo brezposelnost, da se jim omogoči, da lahko naredijo nekaj več, da lahko gredo bolj pogumno, z več strokovnjaki, z več kadri v evropski in svetovni prostor tržiti in seveda uspevati. Predvideno je povečanje izvoza za 6%, uvoza pa za 6,5%. To je relativno. Ko gledamo presežek trgovinske bilance, moramo vedeti, da je ta izjemno visok, da pa žal v svojih učinkih - makrofinančni ekonomisti bodo morali kaj več, mnogo več napraviti, da se bo kje poznalo, sicer ne vem, to bo  samo dober studenec v dobre zahodnoevropske banke, ki bodo zadovoljne, da bodo dobivale ta ugodna sredstva in nizko obrestno mero, kot temu rečemo v trdnih bančnih rokah. Menim pa, da mora biti ofenziva v izvoz mnogo bolj trda, mnogo bolj podprta in o tem ste že mnogi pred menoj spregovorili, jaz pa tudi vedno podobno govorim in bom vedno govoril, dokler bom hodil sem gor. Upam pa, da ne bo treba dolgo časa.</p>
               <p>Potem vprašanje rasti zaposlenosti. Mi smo se dobesedno navadili na 130, 128, 127 tisoč, kot da je to pač neki model; ker se nam tudi dogaja, če se število zmanjša za kakšnih tisoč, se spet nekaj podjetij pošlje v stečaj, ali pa se nekaj zgodi, da gredo v stečaj in se ta bazen spet napolni. Menim, da je to zelo težka zadeva in nikakor ne bi pristal na to, da se bomo kar sprijaznili z 1% rastjo zaposlenih, pri tem pa, kot smo slišali danes že nekaj poslancev, ki so govorili v tej smeri, kako  marsikje iščejo podjetja, da bi odprli določene obrate, da bi se nekako razširili, ker imajo naročila, izvrševali naročila in podobno, pa tega ne uspejo. V tej slovenski državi, ki je tako majhna, bomo najbrž morali napraviti še marsikaj. Tudi v tem, kako bomo to preurejevali, kako bomo takim podjetjem pomagali, ker kdor pozna svet, in v glavnem vsi poznate svet, točno veste, da v Združenih državah Amerike ni nobenega problema, če se preselite iz enega konca na drugi konec, pa je nekaj tisoč kilometrov vmes. To jim je čisto normalen stil življenja. Vendar ne mislim tega delati, ker pri nas so razdalje mnogo bolj simpatične, bi rekel razdalje domačega vrta in nič več, ampak menim pa, da bo treba tudi v tej smeri marsikaj napraviti in pa seveda v tej smeri tudi to našo socialno podporo prečistiti, vendar biti pri tem pošten, objektiven. Vendar, če pa se tu že pojavlja odpor do dela, potem je pa treba temu tudi tako reči. Če pa to ni, potem pa delam krivico tistim, ki morda mislim, da so med njimi.</p>
               <p>Predvideno je tudi, da bo mesečna rast cen do 8%, vendar je povedano na koncu, da bodo povprečne cene v letu 1995 nekako 15% višje od povprečnih cen v letu 1994. To se med seboj križa in razumljivo, da je tak procent. Vse to pove, da gremo po neki zelo počasni poti, inflacijski oziroma deflacijski poti, po kateri želimo iti proti zelo nizki stopnji inflacije, vendar mislim oziroma gotovo je, da za to niso dani pogoji. Niso dani pogoji že zaradi tega, ker vidim, da so pri mnogih, ki govorijo in tu že govorijo o tem, kako bo treba določene notranje stroške mnogo povišati, določene cene povišati, se pravi te notranje, določamo monopolne sisteme in bo treba omogočiti, da bodo imeli dovolj velik input in na osnovi tega se bodo domine podirale in tisti, ki bodo izvažali, bodo spet ugotovili, da nimajo primerljivih cen.</p>
               <p>Zdaj prehajam tudi k bankam v sanaciji, ker je to spet problem zase, o katerem smo veliko govorili, pa menim in  kolikor vem, da smo leta 1991 imeli načrt že povsem jasen in seznam tistih bank - 14, 15, 16. Zdaj so komaj tri v sanaciji, potem se ve, da je to v bistvu bil določen, temu se reče po domače, čuden račun, ki seveda ni bil resničen in se je kasneje pokazalo, da je drugače, da se je drugače dalo izmazati, drugače pomagati, drugače reševati, skratka tisti načrt ni bil na realnih tleh; ali pa, če ni bil na realnih tleh, potem smo bili zavedeni in tisti zakoni, ki so bili sprejeti, bodisi zakon o sanaciji bank ali pa zakon o sanaciji železarn, kar sem že trikrat povedal, so bili in tudi vemo, da so bili, so tisti, ki bodo morali iti prav kmalu pod revizijo in ugotoviti, ali je javni dolg, ki je v taki obliki kot je, ali je res pravi oziroma ali je upravičen, objektivno upravičen, ali je to samo prekladanje. Nihče ne gleda pod roko in ker nihče v to ne gleda ali so pa dimenzije tako velike, seveda se potem vse zgubi v megli in čas gre seveda naprej in čas svoje dela.</p>
               <p>Treba je vedeti, da v tem, ko govorimo o teh rasteh, pa o teh procentih, menim, da je še vedno veliko rezerve. Rezerva je predvsem v tisti dinamiki, v tistem hotenju; kar pa je seveda  neumno, da zdaj govorim, ker je zdaj že začetek maja, v juniju ali juliju bo ta proračun sprejet in seveda tega načrta, ki, kot sem rekel, ga ni, seveda tudi do konca leta ne bomo mogli izvršiti. Če bi načrt res bil, potem bi se ga naredilo lansko jesensko in zimsko obdobje, in seveda bi ga zdaj že imeli, bi že ugotavljali, kaj se je izvršilo in kaj se ni.</p>
               <p>Posebej bom še poudaril izvoz oziroma tudi malo večjo ali pa malo bolj intenzivno kontrolo nad uvozom. Vsi veste, da mi kot država mislimo, da bomo dvoje: da bomo gotovo izjemen finančni center, kjer se bomo dajali s finančnimi operacijami in svet bo norel s kapitalom sem in seveda od tu s topovi napajal pač ustrezno zanimive kanale. Vendar tega gotovo ne bo. Dalje mislimo tudi, da bomo izjemno velika trgovska dežela, ko uvoziš, odstrižeš kupon, nabiješ maržo, od kakršne se ti skoraj zavrti - v prejšnjih letih se ti je zavrtelo - ali pa te je vsaj država držala za glavo ali pa za vrat in ti ni pustila - in seveda v tej smeri bomo delali. Ti dve opciji ugotavljamo, in vsi resni ekonomisti ugotavljajo, da najbrž ne boste prinesli kakšnih posebnih dobrih ali pa posebnih prihodnosti; zaradi tega ne, ker smo dobesedno, lahko rečem, domišljavi in bomo domišljavi, če se bomo v tej smeri razvijali. Še vedno bo treba delati, še vedno bo treba zagotoviti tistim delavcem, ki delajo, da bodo prodali. In v to smer mislim, da moramo biti usmerjeni, treba bo ustvarjati novo vrednost, vnovčevati bo treba tudi pamet, um in pridnost itn. Menim pa, da bomo lahko predvsem s temi res intenzivnimi panogami, za nobeno človek ne more reči: ta je tista, ki bo, druga pa ne bo - ker kar poglejte, kdor pozna posamezne industrijske veje, točno lahko ve, da so v vsaki panogi v bistvu v spodnjem in zgornjem razredu uspešnosti. Tako da zagotovo tu ni modela, jaz pa tega generalnega ali pa osnovnega koncepta programa teh profesorjev, petdesetih in ne vem koliko in vseh ostalih, ki so sodelovali, nisem še videl. Bojim pa se, da so profesorji preveč pisali za katedrom in niso odgrnili okna in pogledali, kaj se dogaja po slovenski deželi.</p>
               <p>O sanacijah bank bi še toliko povedal, da menim, da se gotovo ni zgodilo tisto, kar smo pričakovali. Daleč smo od tega, da bi bila cena denarja primerljiva s cenami denarja, ki ga ima naša konkurenca. In tukaj govoriti o kakšnem posebnem uspehu, to lahko nekomu, ki pač te ekonomije ne pozna ali pa nekomu, ki pač res bere, pa ne čuti tega, pa ne razmišlja. Dokler bodo obresti tako visoke, dokler se bo pod nogami valjal, kot se temu reče, ta veliki R, ta dediščina Jugoslavija in ki je tudi osnova, da se potem vse obresti lahko bohotijo, in je izgovor, bo bančna administracija ostala, in vse ostalo in tako naprej. In seveda  se ne bo zgodilo nič posebnega in potem se bo to zgodilo, kar so pred, recimo, tremi, štirimi meseci novinarji, ko so obravnavali izvozne rezultate in komentarje izvoznikov, dobesedno povedali:</p>
               <p>da je Država Slovenija ali pa Vlada napravila prav vse, samo da ne bi imeli uspešnega izvoza, vendar izvoznikom je vseeno uspelo, da so to naredili, in da se pač zavedajo samega sebe in svojih dolžnosti in svojih obveznosti.</p>
               <p>O sivi ekonomiji ne bom govoril, ker menim, da je to problematika, ki gotovo ni nepomembna. Je pomembna predvsem zaradi tega, ker se gotovo sedaj v nekaj letih na področju evidence ali pa pobiranja davka in tako naprej, ni zgodilo nič posebnega. Najavljen je bil kup zakonov, nič ne prihaja, in to seveda pomeni, da se to še ne bo zgodilo in da je v glavnem vse v redu. Tisti, ki znajo skrivati pač skrivajo, so pa taki, ki ne znajo skriti; seveda, tam so pa plače tistih podjetij, ki z velikim številom delavci delajo in delajo posle za lon, kot se temu reče, tam se kuponi strižejo, tja seveda prihajajo prispevki in davki, in to ni kaj, temu pa tako nobeden ne more uiti. To je ta osnovna problematika, ki gotovo nima v tem proračunu nobenega pravega mesta. Vse se bolj vidi in čuti v smeri porabe, v smeri, da bo državna uprava res evropska, da bo vse nekako pokrito, in da bomo potem s številnimi skladi in s številnimi komandnimi mesti obvladovali vse finančne operacije, in skratka, obvladovali vse tisto, kar gomazi, leze sem in tja, da ne bo nobeden imel nič skritega. V tej smeri je, kot pravim, žal veliko povezanega, žal, tudi veliko napisanega in se, žal, iz vseh postavk vse to vidi.</p>
               <p>Smo v času, ko bi morali lastninsko preoblikovanje izjemno intenzivno zaključevati. Poglejte že pri zakonu o lastninskem preoblikovanju, ki je bil sprejet konec leta 1992, prehaja v svoje tretje leto. Vemo, zakon o denacionalizaciji prihaja v svoje četrte leto. Skratka, smo v velikem zamiku, v velikem zaostanku. To je ena stran. Druga stran pa je, da je še vedno sorazmerno veliko zakonov, ki morajo priti v parlament. Da ne govorim o zakonu o lastninjenju lota, iger na srečo, zavarovalnic; tu so banke, Triglavski narodni park; pa da ne govorim o enem temeljnih in zelo pomembnih, to je o zakonu o lastninjenju zemljišč, ki naj bi to slovensko površino nekako spravil v lastninske evidence in seveda tja, kamor spada. V teh dokumentih, ki se vidijo iz proračunskih postavk, je tudi veliko premalo naravnanosti tako v smeri lastninskega asistiranja, kot tudi v smeri denacionalizacij, predvsem pa v smeri denacionalizacije. Zakaj? Ob lokalni, novi lokalni samoupravi se je zgodilo tisto, kar so se nekateri najbolj bali. Ministrstvo za pravosodje je bilo nosilec, koordinator vse te zakonodaje in seveda izvajanja te denacionalizacije, sedaj pa je kar naenkrat minister za notranje zadeve, češ, da so pač načelniki, da so pač predstavniki te državne uprave, v katerem ni kadrov in pri katerem se, recimo, že kar na glas sliši, da se v glavnem, morda v Škofji Loki, pa slučajno v Kočevju nekaj dogaja, vsepovsod se pa skoraj nič ne dogaja. Kaj bi seveda rekel? Če se je že to moralo zgoditi, potem bi se to moralo pred tem dosti pripraviti. Če se je pa to zgodilo, pa se tudi v proračunskem delu nič ne vidi, potem je to katastrofa. To je pa dobesedno katastrofa in tukaj pa ni nobenega drugega odgovora, kot samo ta, da bo morala Vlada najbolj odgovorno in najbolj jasno povedati, kako si zamišlja reševanje teh problemov, ki so še brezštevilni. In videli smo tudi, da Ustavno sodišče, hvala bogu, nekako dosti intenzivno spremlja in ureja te zadeve in v glavnem tudi odgovarja, da je pač zakon takšen kot je, zakon, ki v bistvu ni v nasprotju z ustavo. In mislim, da so to te bistvene in osnovne kategorije. Skratka, če se tukaj v kratkem ne bo nič zgodilo - čim se je ta preklop izvršil iz nekega ministrstva, ki je obvladoval, na neko drugo, ki je pa sedaj čisto namočeno - potem se ve, da je - milo rečeno, grdo rečeno, ampak dobesedno - kriminalno dejanje; ker se s tem ta zakon dejansko postavlja skoraj v aut. Menim, da je to ena najbolj krutih stvari, kar jih tu občutim; mislim, da je tu v tem proračunskem delu in tekstu številka grozno nepoštena.</p>
               <p>Če sem dejal, da smo v preobrazbi, moram tudi to povedati, da ne vidim, da ne najdem, recimo, določenega prostora, seveda v številkah, določenega mesta, v katerem bi se videlo, kako se pospešuje podjetništvo, kako se v bistvu tudi poučuje podjetništvo od srednjih šol, višjih šol, visokih šol, tja do raznih mednarodnih izobraževalnih oblik in kakršnihkoli že. Da bi se v bistvu usposobilo te, bi dejal, tehnike in inženirje in strokovnjake tehničnega značaja, ker ekonomistov je le nekaj, čeprav so mnoga podjetja, ki imajo izjemno veliko tehničnega znanja, ni finančnega in ostalega komercialnega znanja in pa podobnega znanja; to so seveda izjemni deficiti in že pred tremi leti smo naračunali, da bi morali najmanj 500 evropsko izobraženih komercialistov dati na voljo slovenski ekonomiji. Smo pa še daleč od vsega tega, izobražujejo se morda direktorji, ker je pač to zelo moderno, ker management je seveda pojem nad pojmi; vendar kot pravim, žal pa tu izpuščamo izjemno šanso in menim, da tu nimamo obraza, da bi gledali proč. Vsakršno dogajanje, pa kakršnokoli že bodi, pa če bi se zdaj sprehodil po ministrstvih, in seveda po številkah, ki so tam, po indeksih, vemo, da so odhodki proračuna v bistvu 123,5 in da je v bistvu to nekako nivo primerjanja ministrstev gor in dol, ali kdo je pač več dobil ali manj. Dobro, v to ne zahajam, so neki razlogi, so objektivni razlogi, vendar menim, da so tudi določena ministrstva, ki dobivajo tudi po drugi poti, pod posebnimi zakoni, recimo, za gospodarske dejavnosti, dobivajo določene močne injekcije, ala Plovba, ala TAM in podobno, ki niso zajete v proračun oziroma bodo šele kasneje vključene, če sploh bodo, in seveda, bojim se, da ne bodo.</p>
               <p>Menim, da je ta slika, kot pravim, premalo kompletna, premalo jasno opredeljena in seveda, kot sem povedal, nekaj mi manjka; mislim, da je osnovna problematika v slovenski ekonomiji ta, da je tista, ki je prva, ki bo gotovo potem vsem vam, ki ste na vseh, bi dejal, pozicijah porabništva, nujno potrebni, in ni kaj reči, to seveda spada v življenje, vendar smatram, da ne smemo biti brez neke uspešne, intenzivne ekonomije, asistence te ekonomije in seveda, to je vse od bančništva s pametnimi sprejemljivimi obrestmi pa tja do določenih stimulacij, določenih zmanjševanj prispevnih stopenj, predvsem v intenzivno-zaposlitvenih vejah, ki v bistvu držijo slovensko zaposlenost pokonci.</p>
               <p>Kdo pa zdaj, vas vprašam, kdo pa sedaj lahko sploh zaposli? Rekli boste, da morate za vsako področje v tehničnih panogah nabaviti ogromno mašinerijo za enega človeka.  Kje pa sploh mi lahko zaposlimo? Lahko zaposlimo samo v tistih dejavnostih, kjer je veliko tega drobnega, manuelnega dela, ki se seveda  počasi seli iz razvitih dežel proti nerazvitim deželam. Vendar, ta podjetja so uspešna, so pa na robu. Vendar če so na robu, potem bodo postala neuspešna, in če bodo neuspešna, potem bo ta številka 127, 137 in tako naprej. Kako pa je nastala ta številka 137, recimo, po osamosvojitvi? Saj smo vendar izračunali in to ni bilo enostavno izračunati, kar sem že rekel enkrat, še stara mati bi izračunala, če izgubiš toliko trga, je to toliko bruto domačega proizvoda, je 125.000 brezposelnih. Točno toliko jih je bilo. Ob izgubi jugoslovanskega trga se je točno to zgodilo. Vsaka stara mati, ki doma zna nažgati svinčnik po papirju, lahko to izračuna. Tako da to ni čisto nobena umetnost in to je bilo izračunano pri osamosvojitvi; ampak po tem, po tistem se je premalo zgodilo.</p>
               <p>Dalje menim, da je tudi veliko več treba napraviti v prekvalifikacijah. Poslušali smo rudarje, vemo za železarje, vemo za vsemogoče dejavnosti, ki gotovo niso pripravljene za druge dejavnosti. Mislim, da je tu potrebno, ne tako, da bomo te ljudi gledali pred ekrani in seveda ugotavljali, da se mu dejansko tam pri 35-40 letih ne da, da ne more in tako naprej, in da seveda misli samo na penzijo in podobno. Skratka v tej smeri menim, da je tu treba veliko napraviti in narediti odločne poteze.</p>
               <p>Dalje, veliko premalo je finančne discipline. Koliko ljudi, od malih podjetnikov do velikih, srednjih in tako naprej, se pritožuje, ker ni nobenega posebnega zavarovanja. Kupiš, nabaviš, prodaš in tako naprej, denarja pa od nikjer. To so stvari, ki so izjemno pereče, in mislim, da kažejo na res neko veliko neresnost in seveda na to, da smo sicer v fazi preobrazbe, vendar ta preobrazba bi lahko bila mnogo hitrejša, mnogo bolj uspešna.</p>
               <p>Dalje. Ko gledamo posamezne postavke - ta hip je, dam primer, daleč in najbolj težko govoriti o določenih velikih postavkah. Vendar nekatera ministrstva so zelo korajžno zakorakala v te proračunske številke, vendar bom čisto tako povedal. Tudi pri obrambi bomo gotovo morali misliti na vse stvari, posebno ob takih dogodkih kot sedaj, vendar menim, da, ko bo prihodnjič šel gospod minister v Ameriko, bi bilo dobro, da gre tja s čisto simpatično idejo, da reče temu svojemu kolegu, naj ob priliki, ko bo letni popis ali ko bo višek oziroma ko bodo inventurni viški in podobno v ameriški vojski, ali pa ko bodo izknjiževali neuporabni material, naj ga naložijo na par ladij naše plovbe in naj ga pripelje sem, pa bomo marsikaj napravili in marsikatero obrambno točko, lahko bi rekel, zelo poceni ali pa čisto poceni oborožili, in seveda s tem dejansko rešili premnoge probleme, in seveda tudi razna razmišljanja, v kateri smeri naj se naša obramba razvija.</p>
               <p>Ob vsem tem, kar se bo dogodilo danes, pa seveda tudi jutri, če bo Vlada na vso to problematiko, ki jo posluša ali ne posluša, dala kakšen amandma iz te debate, iz te razprave, potem bom rekel, da je ta razprava imela svoj cilj. Če pa ne bo nič, potem bom rekel, da je to čisto navaden mačji kašelj, ki pač je, ki se dogodi in nič več. Mislim, da je s te strani treba gledati tudi na naš proračun. Menim pa, da so možnosti povečevanja, zniževanja proračuna seveda tudi amandmaji, ki bodo šli predvsem v te smeri. Prvič, če se bodo postavke povečevale na objektivno nujnih področjih, potem je lahko linearno znižanje proračuna na vseh področjih. Menim tudi, da so lahko določene rezerve na Ministrstvu za finance, kjer so seveda raznovrstna odplačevanja, postavke, ki, recimo, da jim verjamemo, menim pa tudi, da nobena postavka ni beton, da bi se marsikatera postavka lahko prenesla na prihodnje leto, in tudi tam so lahko določene rezerve.</p>
               <p>Skratka, ker je proračun načrt države, menim, da je prav, da nekaj k temu rečemo. Menim pa tudi, da tisti, ki ta načrt izvajajo, mi pa, ki ga kontroliramo, seveda delamo tako, da bo iz tega nekaj nastalo; ne pa, da bo ta proračun prišel, prepotoval pač teh nekaj ur ali pa dni v Državnem zboru, dobil ustrezne etikete in odpotoval nazaj na Vlado. In seveda v tem smislu pa mislim, da ima ta proračun preveč pomanjkljivosti, premalo je opredeljen, preveč je "komot" in preveč je sestavljen, pa premalo porezan. In gotovo je res, da nihče, niti v finančnem ministrstvu niti nikjer drugod ne more obvladati vseh postavk, tudi mi ne; nasprotno, menim pa, da so lahko vsaj v tistih najbolj nujnih določene dopolnitve in spremembe. Hvala.</p>
            </sp>
            <sp xml:id="SDZ1-Izredna-27-1995-05-04.sp48">
               <speaker>PODPREDSEDNIK VLADIMIR TOPLER:</speaker>
               <p>Hvala lepa, gospod Rejc. Repliko ima gospod Feri Horvat.</p>
            </sp>
            <sp xml:id="SDZ1-Izredna-27-1995-05-04.sp49">
               <speaker>FRANC (FERI) HORVAT:</speaker>
               <p>Hvala lepa za besedo, gospod podpredsednik. Spoštovane kolegice in kolegi! Najprej bi v prvem delu poizkušal dati odgovor na vprašanje, ki ga je kolega Rejc postavil v zvezi s podatkom glede udeležbe javne porabe v bruto domačem proizvodu. Med sejo sem dobil ekonomsko ogledalo, ki ga pripravlja Zavod za makroekonomske raziskave in tu imamo najnovejši podatek, ki kaže, da je ocena za lansko leto, da je bil delež javne porabe v bruto domačem proizvodu 46,8, torej še nižje, kot je v predlogu proračuna, kar je ugodno in zato je treba pohvaliti in finančnega ministra in finančno ministrstvo in tudi Vlado in seveda druge, ki so k temu prispevali. In ocena za letošnje leto je, seveda, če bo predlog proračuna sprejet tako, kot je predlagan, da bi bila ta udeležba 45,6, kar je res v globalu zadovoljivo.</p>
               <p>In sedaj drugi del moje razprave oziroma replike na razpravo kolege Jožeta Leniča. Če lahko pohvalimo global, potem nikakor ne moremo biti zadovoljni s strukturo. Manj res na prihodkovni strani, kjer pa je vseeno še prevelika obremenitev predvsem stroškov dela v proizvodnji. Predvsem repliciram njegovi razpravi, da mislim, da je zelo lahkotno opravil s nepotrebnostjo, kot pravi, gospodarskih intervencij. Dejstvo je, da je obseg gospodarskih intervencij in subvencij tudi v tem predlogu proračuna nizek - tudi, če ga primerjamo z razvitimi ekonomijami: predstavlja 6% predloga proračuna in 1,44% bruto domačega proizvoda. Kolegice in kolegi! Ob vseh problemih, ki smo jih nasledili in ki jih ima naše gospodarstvo, tako razlike, ki se povečujejo med razvitostjo regij (po letu 1980 se te razlike v Sloveniji povečujejo), ne dovolj velika udeležba malega in srednjega podjetništva in celotne strukture gospodarstva govori v prid temu, da je potrebna podpora države tudi s proračunom na teh področjih, če hočemo doseči razvoj in prestrukturiranje. Druge alternative nimamo. Kar se izvoza tiče: najnovejši podatki še bolj drastično opozarjajo na to, da je treba nujno nekaj narediti. Ni gospodarstva v Evropi, ki bi na podjetniškem sektorju lahko samo amortiziralo take spremembe, ki so se, recimo, zgodile vključno z mesecem marcem nasproti lanskoletnemu prvemu trimesečju. Poglejte samo te podatke. Tečaj tolarja se je realno povečal nasproti košari valut za trimesečje za 13%, samo v mesecu marcu za 14,9%. Pri marki je to 9,5%, pri dolarju 24,4%, pri italijanski liri 24,1%. Stroški dela na enoto proizvodnje pa so se v istem obdobju povečali nasproti marcu na 13,2%, v prvem trimesečju pa za 8%. Malo je verjetno podjetij, ki lahko sama amortizirajo take spremembe. S tem ne zagovarjam, da je potrebno tečajno politiko spremeniti, ampak to govori v prid tistemu, kar je naloga države, da podpre politiko stabilizacije z drugimi ukrepi, ker ima tudi stabilizacija svojo ceno, če nočemo, da bo ogrozila samo sebe in da lahko pridemo tudi v gospodarsko katastrofo. Tako da opozorila podjetij, predvsem izvoznikov, gotovo niso odveč, in bi bilo napačno, če nanje ne bi reagirali. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp50">
               <speaker>PODPREDSEDNIK VLADIMIR TOPLER:</speaker>
               <p>Hvala lepa. Besedo dajem gospe Nadi Skuk, prosim. Še prej replika. Izvolite, gospod Pucko.</p>
            </sp>
            <sp xml:id="SDZ1-Izredna-27-1995-05-04.sp51">
               <speaker>CIRIL PUCKO:</speaker>
               <p>Hvala lepa, gospod podpredsednik. Spoštovane kolegice in kolegi! To, kar je v prvem stavku povedal gospod Feri Horvat seveda ne drži, kajti delež javne porabe v bruto domačem proizvodu ni nobena zasluga finančnega ali pa kateregakoli drugega ministra, ker se je pač to zgodilo izključno zato, ker se je bruto domači proizvod povečal bolj kot smo načrtovali, ne pa zaradi tega, da bi se javna poraba nižala. In to je bistvo problema. Javna poraba se enostavno ne niža in Vlada tudi s tem proračunom ničesar v tej smeri ne predlaga. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp52">
               <speaker>PODPREDSEDNIK VLADIMIR TOPLER:</speaker>
               <p>Hvala lepa. Besedo dajem gospe Nadi Skuk.</p>
            </sp>
            <sp xml:id="SDZ1-Izredna-27-1995-05-04.sp53">
               <speaker>NADA SKUK:</speaker>
               <p>Hvala za besedo. Spoštovane kolegice in kolegi, predstavniki Vlade in seveda tudi vsi ostali prisotni. Tudi sama želim razpravljati o proračunu, ker mi v ušesih še vedno zveni zadnji stavek, ne morem ga pozabiti, našega predsednika Vlade ob predstavitvi proračuna. In sicer je nekako tako zaključil: Gospodje poslanci, želim vam dobro delo. Še zdaj ne razumem, kaj je bilo s tem mišljeno, upam da ni bilo mišljeno, kot izgleda danes, da je bilo s tem delo glede proračuna za njega opravljeno; ker danes ga tukaj tudi še nisem videla, verjetno pa bi bilo potrebno, da bi naše razprave poslušal, če je že mislil, da imamo mi s tem proračunom sploh kaj početi. Ker, kot je bilo izrečeno in kot so današnje razprave že pokazale, kaže na to, da bi bilo ta proračun potrebno sprejeti ali zavrniti, čeprav je tudi že moj kolega Rejc govoril, da je treba s tem kaj napraviti, in verjetno se s tem vsi strinjamo. Bojim se, da bomo tu padli v neko past, če bomo hoteli nekaj narediti. Citirala bom še en stavek iz uvodnega nagovora predsednika Vlade, in sicer "ne glede na to", to je pač iztrgano iz koncepta, vendar mislim, da ne bo škodilo, "ne glede na to pričakujem, da Državni zbor ne bo povečal predlaganega obsega letošnjega proračuna, saj bo s tem dal bistveni prispevek k pogojem gospodarjenja v letošnjem letu." Razumem, da je žogica na naši strani in za vsak tolar, ki bo presegel 510 mlrd. bodo krivi poslanci in Državni zbor, da so prizadeli gospodarstvo.</p>
               <p>Menim, da je to malo preveč. Težko je naložiti takšno odgovornost na rame poslancem, s tem da istočasno govorimo o tem, da je omenjena raven proračunske porabe oblikovana na predpostavki približno realno enake proračunske porabe za nove obveznosti proračuna, med katerimi so najpomembnejše financiranje občin in obveznosti do sukcesije. Mislim, da za Vlado oz. za ministra to delo ne more biti opravljeno na tak način, ker ni naše delo, ni delo poslancev, da bomo zdaj praskali in iskali po ministrstvih in zbirali drobtinice, da bomo prekladali z ene postavke na drugo in bomo mi skušali bolj, ne vem, pametno ali bolj učinkovito porazdeliti ta proračunski kolač, glede na to, da so že danes vsi ugotavljali, da sam proračun ni zastavljen tako pregledno, da bi si to lahko upali. Zakaj to trdim? Na odborih, kjer sedim tudi sama, in sedite ostali poslanci, smo verjetno v večini odborov, in tudi današnja poročila so tako kazala, ugotavljali, da s tem proračunom niso pokrite vse zakonske obveznosti, ki smo jih v tem parlamentu sprejeli, niso zagotovljena izvajanja vseh zakonov in postavk, ki smo jih že sprejeli. Torej, Državni zbor sprejema zakone, sprejema naloge države, za katere misli, da je nujno, da se opravijo, in zdaj ne razumem Vlade, če misli, da parlament ni pametno ali da je pretiraval v svojih zahtevah. Predlaga naj spremembo, ali ukinitev, ali redukcijo zakonov ali ne vem kako se naj še temu reče, ne moremo pa pristajati na to logiko, da če so pa pokrite vse zakonske obveznosti, bomo pa zdaj poslanci krivi, da bomo s spremembami postavk nekomu odvzeli ali nekomu dali več in tako dalje, in s tem porušili ta sistemski proračun oziroma porazdeljen denar po resorjih, ki naj bi nekako bil realno pokritje vsega, kar naj bi ta ministrstva opravila v tem letu. Seveda gledam proračun kot ostali, ki so že govorili, ki naj bi zastavil neko politiko in neko delo v tej naši državi, s tega vidika, prav tako kot je tudi moj kolega govoril, da naj bi začeli oziroma izvajali in pripravili temelje za nadaljnje delo in za nadaljnje ustvarjanje v naši državi. Torej kot preprost človek razumem, da je treba počistiti za seboj oziroma urediti, kar je ostalo iz preteklosti neurejenega, zastaviti temelje in te temelje dobro postaviti, če ne želimo oziroma če vemo, da se potem lahko ta stavba v prihodnosti poruši, ker bodo temelji preslabi. In verjetno da je proračun v tem mandatu še vedno tisti, ki postavlja temelje. To trdim zato, ker ugotavljamo v odborih, zopet se vračam na to, da za osnovno delo, da za osnovno tranzicijo - naj bo uprave, naj bo v gospodarstvu - ni dovolj denarja za izpeljavo organizacije dela. Naj bo, recimo, na področju sodstva ali lokalne samouprave, državne uprave, ugotavljamo, da denarja ni dovolj. Torej, če ne bodo mogle začeti vse te veje oblasti in vsi ti organi normalno z delom na startu in začeti delati kot pravi državni organi, prave institucije, potem se bodo v nadaljevanju pokazale večje razpoke kot bi se, če bi se s tem proračunom skušalo zastaviti, kot sem rekla, normalne temelje. Kje so te posledice, kolikšne bodo, ali jih bo možno odpraviti kasneje v naslednjem mandatu ali pa v ne vem koliko mandatih še, ko bodo nadaljevali delo ali pa bomo nadaljevali; posledice - kdo bo to prikazal, kolikšna škoda je narejena. To so sama vprašanja, ki se pojavljajo ob takih razpravah. Navedeno je sicer, da se upoštevajo obveznosti do nove uprave, do tranzicije oziroma do sprememb. Samo potem bi bilo potrebno zastaviti proračun drugače. Ker se lahko kar na pamet in pavšalno govori, da je pač povečan ali da so povečane postavke in indeksi v ministrstvih zaradi novih nalog. Samo to bi bilo potrebno po posameznih ministrstvih transparentno pokazati, kje so nove naloge, novi zaposleni, novi organi, ki morajo začeti delati in potem pokazati realni indeks. S takim načinom, kot je sedaj prikazan, se potem kar pavšalno trdi, da so nekje indeksi preveliki, in da jih dajmo kar tam znižati. Potem govorimo o omejitvah in postavljamo v isto vrsto za reševanje gospodarskega sistema oziroma proračunskega primanjkljaja politiko plač. Trdim, in verjetno še marsikdo razmišlja tako, da je to prelahko gledanje ali pa preveč enostavno gledanje, da se bo samo s politiko plač rešilo vse te probleme. To so področja, ki potegnejo za seboj veliko več in jaz sem si zapisala, recimo: politika plač verjetno ne sega samo v en resor, to prizadene več resorjev. In pravtako kot sem prej omenila, politika plač posega tudi v strukturo ali pa vejo oblasti kot je pravosodje. Ko smo sedeli na Odboru za pravosodje, nam je ministrica lepo prikazala, da nimajo dovolj sredstev, da bi sodniki in sodišča začeli normalno delati, da bi vzpostavili novo organizacijo v skladu z zakonodajo, ki smo jo sprejeli. Torej, narašča gospodarski kriminal, ugotavljamo da se pojavljajo in grmadijo na sodiščih nerešene zadeve, denarja pa ni, da bi plačali sodnike, da bi postavili organizacijo dela, da bi ugotovljali, preprečevali in kaznovali ta kriminal. Tu je verjetno tudi nekaj rezerv ali pa tudi nekaj sredstev, ki jih pustimo, da odtekajo mimo proračuna, mimo tega; istočasno pa govorimo, da naj bo proračun za preživetje, da naj bo proračun omejevalen ali kakorkoli, da ne bomo prizadeli gospodarstva.</p>
               <p>Še vedno področje plač. Zaposlovanje - imamo Ministrstvo za delo, postavka 101 milijarda, to je približno eno petino proračuna, od tega v poročilu o delu Vlade piše, ali ne vem kje, verjetno je v obrazložitvi proračuna, da je kar 77% od tega že pokrivanje zakonskih obveznosti, torej socialni transferji itn. Kje so potem rezerve, kje je potem odprt manevrski prostor, da bi zdaj poslanci, pa Državni zbor lahko iskali rezerve in prenašali iz ministrstva v ministrstvo ali s postavke na postavko. Tega ne vidim - razen, da pogledamo izvajanje teh socialnih transferov, da pogledamo izvajanje teh zakonskih obveznosti, če je to, prvič - prav zastavljeno; drugič - če se pravilno izvaja. Na nekaterih delovnih telesih sem že tudi opozorila, in tudi verjetno ste sami zasledili, tudi gospod Peterle je v uvodnem nagovoru oziroma mnenju poslanske skupine omenil. Ko se pogovarjamo in srečujemo z direktorji podjetij in to uspešnih podjetij, ki naj bi bili naši paradni konji ali pa vlečni konji, če se tako izrazim, se pritožujejo, da ne vidijo rešitve oziroma da ni edina rešitev v tečajni politiki oziroma devalvaciji tolarja ali pa kakorkoli se temu reče, ampak da se bo zgodba o uspehu končala drugje in to je tam, kjer sem zdajle začela razlagati, da za uspešne programe, za izvajanje programov, ki imajo trge, ki imajo perspektivo, enostavno v nekaterih podjetjih (pa naj bo to v proizvodnih ali pa tudi v gradbenih podjetjih) ne dobijo delavcev, ki bi izpolnili te programe. Kje so vzroki? Verjetno zopet v tej socialni politiki ali socialnih transferjih ali kakorkoli se temu reče, da je še vedno bolj privlačno prejemati podporo za socialno oziroma nezaposlenost. In tu je verjetno škoda tako v gospodarstvu, kot pri tistih brezposelnih, ki pač čakajo na neko delo, in gotovo je, da na njih ne vpliva pozitivno. Istočasno pa trdijo, da bodo morali iz sosednjih držav uvažati delovno silo, da bodo opravili osnovne programe. In ti izvozniki in ti podjetniki opozarjajo, da jih duši še nekaj, in sicer prepočasno izvajanje stečajnih postopkov in tudi neustrezno, prepočasno izvajanje lastninskih postopkov. In opozarjajo še na nekaj, kar danes še nisem slišala, in sicer, da jih ogroža oziroma da je preveč široko, liberalno, ali kakorkoli hočete, zastavljen zakon o soupravljanju, da je preveč bremena na podjetjih, na kapitalu, da bo vse to vzdrževal. In tu vidijo oni to omejitev in probleme v izvajanju gospodarske politike. Zakaj govorim o gospodarski politiki? Produktivnost in dobra gospodarska politika je gotovo osnova tudi za socialna sredstva in za plačevanje sociale in vzdrževanje tistih, ki so pač bili prisiljeni, in ne po svoji krivdi prizadeti, in izgubili delovno mesto. Če je to politika Vlade, da se ohranja status quo, da se pusti in čaka, da se ali samo po sebi uredi, ali da je ta proračun naravnan v to smer ohranjati stanje kot je, potem naj se to jasno pove. Če je to politika Vlade, da nižamo plače, nižamo pokojnine tistim, ki so si to zaslužili, na račun tega, da bodo dobili sredstva tisti, ki niso še delali, ali pa tudi ne želijo delati (kot kaže, če ne vzamejo dela, ki jim je ponujeno), potem naj bo to jasno povedano. Ne pa da se prelaga odgovornost na poslance in na Državni zbor, češ, zdaj pa vi poiščite rešitev. Ne moremo pristajati na tak način in na tako podano žogico parlamentu.</p>
               <p>Kot sem že rekla, potrebno bi bilo primerjati po posameznih resorjih in med postavkami realno potrebnost teh sredstev, realno potrebnost teh postavk in pa seveda transparentno prikazati, koliko je bilo resnično novih nalog prevzetih in koliko resnično novih delavcev, da so se zaradi tega nekateri indeksi bolj povečali, kot bi bilo verjetno glede na inflacijo in glede na realne potrebe povečanje možno.</p>
               <p>Kar na splošno omejiti zaposlovanje v Vladi, racionalizacija v zaposlovanju, je rečeno zopet verjetno preveč na splošno in na škodo nekaterih projektov. Potrebno bi bilo natančno pogledati, v katerih resorjih je to zaposlovanje na novo nujno potrebno, v katerih pa gre zgolj za, ne vem, mogoče bolj "komodno" ali lažje izvajanje nalog. Že pred časom sem postavila poslansko vprašanje (to je bilo že marca oziroma marca sem dobila že odgovor), koliko je sistematiziranih delovnih mest in koliko od tega nezasedenih v vladnih organih, kakšne so najnižje in najvišje plače itd. In iz teh podatkov sem skušala videti, ali se da ali se ne da v državnih organih sploh kaj racionalizirati, ali se da prihraniti pri javni porabi, vendar iz tako podanega odgovora je težko ugotavljati. Ker če pogledamo na splošno, da je na primer v letu 1993 bilo skupaj zaposlenih v Vladi 14843 delavcev, seveda, to sem dobila, ko sem odštela sistematizirana delovna mesta in potem odštela nezasedena delovna mesta, v letu 1995 pa je zaposlenih 15987 delavcev, od tega zopet sistematiziranih kar za 2929 delovnih mest več, potem lahko razmišljamo, da če bi še ta dodatna delovna mesta oziroma ta dva, tri tisoč nezasedenih in sistematiziranih delovnih mest zasedli, verjetno, da je vsem jasno, bi se še toliko in toliko podražila ali povečala ta velika uprava, ta velik aparat. Ni pa razvidno oziroma to lahko samo ugotavljamo iz poznavanja dela posameznih resorjev, kaj pomeni, recimo, številka 8 tisoč zaposlenih v Ministrstvu za notranje zadeve - in to bi bilo potrebno ločeno prikazati, tako kot pri Ministrstvu za finance, kjer je 3.900, to je bilo v 1993 letu; v Ministrstvu za finance v letu 1995 4 tisoč, za notranje zadeve 8 tisoč 500. To bi bilo potrebno ločeno prikazati, kaj so zaposleni v organih, v upravi ministrstva, kaj pa so delavci na terenu. Kot razumem, delavci Ministrstva za finance naj bi bili tudi seveda davkarji, in pri notranjem ministrstvu verjetno tudi miličniki, policaji na terenu. Iz tega se ne da potem ugotoviti, koliko je pa dejansko birokratske aparature, ali kakorkoli lahko to imenujem, v samih pisarnah, da se tako izrazim. In verjetno bi bili ti podatki tisti, ki bi nam pokazali šele potem, kako se to lahko ali išče ali pa, če je možno racionalizirati. Ker, kot sem že rekla, v tem okviru proračuna ne vidim možnosti drugje, kot na takšnih postavkah, da bi poiskali neke rezerve in prerazporedili sredstva. Če tega nimamo, če teh podatkov ni, potem poslanci nimamo možnosti in sploh pravice, da prekladamo s postavke na postavko. Da bi šli pa na sistem, kot je bil lani, da še sami iščemo vire in jih predlagamo Vladi, pa sploh verjetno ni realno niti primerljivo, ker to, kot sem že prej rekla, ni naše delo in to gotovo ni odgovornost; niti ni potrebno, da bi se poslanci s tem ukvarjali.</p>
               <p>Ob tem vprašanju, kot sem rekla, sem postavila tudi vprašanje, koliko aktov (poleg tega, da imamo toliko delavcev na ministrstvih) Vlada tudi daje v izdelavo zunanjim inštitucijam, zunanjim strokovnjakom. Dobila sem tudi tu odgovor. Seveda je bil zopet narejen za skupno obdobje 1993 - 1995 in odgovor je: 95 aktov je bilo danih v izdelavo izven ministrstev in to za znesek 110 milijonov. Meni se je porodilo to vprašanje ob razpravah o zakonih, kjer smo opazili, da Vlada, ko pošlje zakon v proceduro, zraven pošlje tudi amandma k vsakemu členu ali celo več, in tako seveda nastanejo dvojni stroški za izdelavo zakonov. Zastavi se ti vprašanje, zakaj ne bi mogel potem pa sam parlament naročati zakone v inštitucijah in bi pač parlament imel ta sredstva, s katerimi bi operiral. Sedaj pa, kot vemo, ne vem približno, če je 500 ljudi zaposlenih v parlamentu, sprejemamo zakone mi, potem pa izvajanje zakonov prepustimo Vladi. V poročilu o delu Vlade v Poročevalcu 14 pa so našteti samo zakoni, na podlagi katerih je opravljen oziroma sestavljen ta proračun in opisno sicer izvajanje nalog, samo v tem poročilu ne vidim, ali so za nazaj že končane in že izvršene vse naloge na podlagi zakonov, da lahko začnemo z novimi, kot sem rekla, ali imamo postavljene temelje, ali smo v bistvu pri vsaki stvari in pri vsaki nalogi šele na pol, ali smo šele začeli z izvajanjem (in kot so že kolegi pred menoj rekli tudi), ali je racionalno, ali je pametno začenjati nove investicije, če moramo neke stare začete konzervirati in tako dalje. Kot sem rekla, ta proračun nam tega ne prikaže, zato bi bilo dejansko najbolj pametno oziroma bi bilo za poslance in Državni zbor najbolj modro, da glede na današnjo razpravo rečemo, da tak proračun ni sprejemljiv in da ni možno razpravljati v parlamentu, vendar bi s tem vzeli odgovornost tudi za tako pozno sprejemanje proračuna na svoje rame, kar si pa seveda poslanci ne moremo vzeti na svoja pleča. Dejansko smo potisnjeni v nemogoč položaj in naj zdaj skušamo poiskati rešitve.</p>
               <p>Napisala sem si tudi nekaj, ne vem, ali so to rešitve ali ne, ampak kot sem že prej nakazala, je Ministrstvo za delo ena taka postavka, kjer je ogromno sredstev, znotraj njih je pa zadeva drugačna, samo, ali smo mi poklicani ali znamo poslanci pravilno poiskati in prerazporediti ta sredstva, da ne bomo s tem prikrajšali ene ali druge zakonske postavke?</p>
               <p>Napisala sem si tudi, glede na to, da govorimo o indeksih in da podprem to svojo razpravo, da ne moremo govoriti o indeksih kar na splošno, ker niso realni in niso razvidni. Je tudi nekaj številk in sicer ko govorimo o racionalizaciji v Državni upravi, bi bilo verjetno potrebno pogledati postavke, ker pač silijo same v oči. Takoj na prvi strani "odhodki proračuna" imamo v državnih organih plače indeks 163,6, potem imamo "materialni in drugi stroški" tudi veliko postavko in je indeks celo 171,5. Po drugi strani pa imamo socialne transfere in so indeksi v glavnem pod 130 razen seveda postavka 4.4 "varstvo borcev" indeks 139. Ko pa gledamo indekse za subvencije za gospodarsko področje, za naravno in kulturno dediščino, transfere občinam, investicije in investicijsko vzdrževanje, so ti indeksi nekako realni tistim, katere pričakujemo glede na pričakovano inflacijo. Zopet se pojavljajo investicije in investicijsko vzdrževanje v državnih organih, indeks je 153,5. Po drugi strani na terenu ugotavljamo, da objekti propadajo, na primer zdravstvo. Sredstva za demografsko ogrožena področja, sem zasledila, mislim, da je indeks 74. Težko verjameš, da so te številke resnične, težko verjameš, da naravnana politika ali proračun Vlade sploh ima kakšno politiko in da vidi potrebe tam, kjer so. Težko verjameš, da so te številke realne.</p>
               <p>Potem govorimo o naših paradnih konjih, o izvozni politiki, o tržni ekonomiji. To se pravi, gledamo, recimo, Ministrstvo za ekonomske odnose in razvoj, ima skupni indeks 80. Izvozniki, pospeševanje izvoznikov oziroma tržišč mislim, da je nekako postavka, indeks 75,89. Kdo bo ta paradni konj, kdo bo zaslužil ta sredstva, za katere imamo potem indekse, kot sem že prej rekla, 163, 171 itd. Ne moreš primerjati ministrstev med seboj, ne moreš primerjati postavk med seboj, ker poznam področje, ker sem članica Odbora za pravosodje, sem pogledala indeks na primer Ministrstva za notranje zadeve, ker vem, da je prevzel določene nove naloge, prevzel je upravne delavce itd., ima skupni indeks 124,64. Sem članica tudi Odbora za zunanje zadeve,  skupni indeks ministrstva je 131,02 s tem, da vem, da nima novih nalog in ni prevzel nikakršnih novih delavcev. Kje so razlogi, kakšna je ta politika takega razdeljevanja sredstev? Vsiljuje se ti misel oziroma, kot so nekateri predhodniki tudi omenili, da ta proračun sploh ni strokoven, da ta proračun nima neke strokovne ali gospodarske usmeritve, ampak ima dejansko volilno ali politično usmeritev. Ker, ko gledamo, kot sem že rekla v uvodu, za vzpostavitev novih institucij, kot je Računsko sodišče, reorganizacija sodstva, uprave itd., ni sredstev, ne najdemo sredstev za računalnik, ne najdemo sredstev za plače. Ko gre pa za neka določena ministrstva, za določene stranke, pa so indeksi kar nekako realni oziroma še celo previsoki. Kam bo tak proračun in kam bo taka porazdelitev pogače prinesla našo državo? Ali smo poslanci pripravljeni sprejeti odgovornost na svoje rame? Tega se vsi bojimo, to vsi sprašujemo danes.</p>
               <p>Iskati rezerve. Spomnim se tudi članka oziroma podatka, ki sem ga prebrala, imamo tudi taka ministrstva oziroma take postavke, sicer je nisem zasledila v proračunu, kot sem rekla, sem jo prebrala drugje, da Ministrstvo za znanost in tehnologijo plačuje članarino in plačuje verjetno tudi še kaj drugega zraven in tudi davkoplačevalci članarino za neki Mednarodni center za podjetja iz nerazvitih držav z družbenim premoženjem, ki pač ne deluje, ki ne obstaja in zato je namenjenih 5.000 plus 15.000 dolarjev. V redu, to niso taki ogromni zneski, istočasno pa, če je to res, v teh prostorih plačujejo državne institucije, agencije in skladi, ki smo jih mi ustanovili, najemnine tej firmi. In verjetno, da je v naši državi še veliko takih zadev in takih rezerv, da se nam pač poslancem potem misli tako napletejo, ko iščeš in iščeš, kje bi nabral sredstva, prepotrebna za nekatere investicije, ki so bile ali pa so nujne zaradi postavitve naše nove države, zaradi postavitve novih organov, ki so prepotrebni. Ugotavljamo, danes so že ugotavljali in imam tudi sama to zapisano, vendar bom le omenila na kratko. Siva ekonomija, davčna politika, jaz vidim tu rešitve in tu rezerve, da bi pobrali sredstva in jih potem namenili v te namene, kjer so nujni, ne pa da govorimo o omejevanju in pobiranju sredstev tam, kjer so že, bi dejala, sigurna. In verjetno, da je največja napaka tudi v tem, da ni davčne politike, ki bi sledila vsem tem spremembam, ki so potrebne za vzpostavitev novega sistema delovanja naše države.</p>
               <p>Vidim, da se poslanci zelo dolgočasijo ob tej razpravi, vendar sem, kot sem dejala, v uvodu želela povedati moj pogled na ta proračun in povedati te dvome in razmišljanja, ker je prevelika odgovornost za nas, da si naložimo to breme in imamo premajhen, bi dejala, manevrski prostor za poslance in prevelika je brezbrižnost predsednika Vlade, da nam takole vrže "dragi poslanci, dobro delajte", potem pa ni niti prisoten na razpravi. Kot sem dejala, najbolje bi bilo tak proračun zavrniti, vendar bi zopet dobili bumerang nazaj: poslanci so krivi, Državni zbor je kriv, da se ne bodo investicije nadaljevale, da se ne bodo investicije zaključile. In verjetno si tega ne želimo naprtiti na glavo. Seveda pa nam morajo predstavniki Vlade in sestavljalci proračuna vendarle bolj transparentno prikazati, kot sem v razpravi naštela, zadeve, in tudi pokazati, kje je tisti manevrski prostor, kjer mi sploh lahko delamo. Hvala lepa.</p>
            </sp>
            <sp xml:id="SDZ1-Izredna-27-1995-05-04.sp54">
               <speaker>PODPREDSEDNIK VLADIMIR TOPLER:</speaker>
               <p>Hvala lepa, gospa Nada Skuk. Repliko ima gospod Štefan Matuš. Bi pa prosil, da malo umirite razpravo v parlamentu, v klopeh.</p>
            </sp>
            <sp xml:id="SDZ1-Izredna-27-1995-05-04.sp55">
               <speaker>ŠTEFAN MATUŠ:</speaker>
               <p>Hvala za besedo. Spoštovani! Moram reči, da je bila gospa Skukova vsaj na koncu zelo učinkovita v svojem izvajanju. Poglejte gospa Skukova, tri mesece imate koalicijske stranke ta proračun. Tri mesece in še nekaj zraven. Ta proračun je dogovor koalicijskih strank. Je dogovor, ne trdite. V vseh medijih je bilo objavljeno, da je to dogovor koalicijskih strank. Torej če je to dogovor teh strank, zakaj potem blefirate pred tem mikrofonom. Zakaj ni prav, z raznimi rezervami, s prevelikimi postavkami, recimo, dejstvom, da bi bilo najbolje proračun zavrniti? Zakaj blefirate? Zavrnili oziroma te predloge, ki jih danes predlagate tu, bi predlagali takrat na tistem takoimenovanem vašem usklajevanju koalicijskih strank. To je eno od ključnih vprašanj, in bi kar prosil, če to pojasnite, zakaj tega niste predlagali tam, zakaj danes to predlagate tukaj? To je čisti blef.</p>
            </sp>
            <sp xml:id="SDZ1-Izredna-27-1995-05-04.sp56">
               <speaker>PODPREDSEDNIK VLADIMIR TOPLER:</speaker>
               <p>Hvala. Replika gospod Mozetič.</p>
            </sp>
            <sp xml:id="SDZ1-Izredna-27-1995-05-04.sp57">
               <speaker>MIROSLAV MOZETIČ:</speaker>
               <p>Samo toliko bi rekel gospodu Matušu. Če misli, da lahko samo on govori v tem parlamentu, in da bi nekakšna koalicija morala biti tiho, potem se bridko moti.</p>
            </sp>
            <sp xml:id="SDZ1-Izredna-27-1995-05-04.sp58">
               <speaker>PODPREDSEDNIK VLADIMIR TOPLER:</speaker>
               <p>Hvala. Gospa Nada Skuk.</p>
            </sp>
            <sp xml:id="SDZ1-Izredna-27-1995-05-04.sp59">
               <speaker>NADA SKUK:</speaker>
               <p>Hvala. Najprej se moram zahvaliti, da me je vsaj nekdo poslušal. Povedala bom, da nisem dolžna nobenemu razlagati, zakaj tu razpravljam. To naj si vsak sam misli. Tretjič pa sem poslanka, tako kot gospod Matuš, in če me zadeve skrbijo in če sem opazila nekatere nepravilnosti, se čutim dolžna, da jih povem.</p>
            </sp>
            <sp xml:id="SDZ1-Izredna-27-1995-05-04.sp60">
               <speaker>PODPREDSEDNIK VLADIMIR TOPLER:</speaker>
               <p>Hvala. Gospod Štefan Matuš ima besedo.</p>
            </sp>
            <sp xml:id="SDZ1-Izredna-27-1995-05-04.sp61">
               <speaker>ŠTEFAN MATUŠ:</speaker>
               <p>Hvala za besedo. Gospod Mozetič, jaz nisem govoril o tem, da ne bi smeli govoriti. Pravilno je, da izrazite svoje stališče. To svoje stališče ste izrazili že pred 3 meseci in še nekaj. Danes izražate drugačnega kot pred 3 meseci. To je bistvo tega. Vem, ker ste izjavili, da se strinjate s proračunom in ste ga dali kot koalicijske stranke; v ta Državni zbor ni prišel od opozicijske stranke. To je prvič.</p>
               <p>Kar se pa skrbi tiče - razumem vaše skrbi. Če bi jih pa uveljavili takrat, da bi bile že uvedene v predlogu proračuna, bi bilo pa bolj smiselno, ampak govorim o tem: "bašete" nas. Ali veste, kaj pomeni "bašete" po gorenjsko? "Bašete" rajo, ljudi, to "bašete" in to je laganje. Zdaj se pa kar naenkrat ne strinjate s temi postavkami, z onimi postavkami, s tretjimi. Kako pa je pravzaprav prišel ta proračun v parlament? Koalicijske stranke so ga predlagale. To naj bo jasno.</p>
            </sp>
            <sp xml:id="SDZ1-Izredna-27-1995-05-04.sp62">
               <speaker>PODPREDSEDNIK VLADIMIR TOPLER:</speaker>
               <p>Hvala, gospodu Matušu. Ali želi še kdo repliko? (Ne.) Besedo dajem gospodu Žarku Preglju. Za njim pa je na vrsti gospod Ivo Hvalica. Vidim pa, da je proračun poleg upokojencev zbudil tudi poslance, kot je že prej povedal gospod Sisinger.</p>
            </sp>
            <sp xml:id="SDZ1-Izredna-27-1995-05-04.sp63">
               <speaker>ŽARKO PREGELJ:</speaker>
               <p>Spoštovani! Dovolite mi, da...</p>
            </sp>
            <sp xml:id="SDZ1-Izredna-27-1995-05-04.sp64">
               <speaker>PODPREDSEDNIK VLADIMIR TOPLER:</speaker>
               <p>Kolegice in kolegi, prosim, da je v dvorani malo več miru, da sledite razpravi, ki se dogaja za odrom, ne pa razpravi, ki je v poslanskih klopeh. Izvolite, gospod Pregelj.</p>
            </sp>
            <sp xml:id="SDZ1-Izredna-27-1995-05-04.sp65">
               <speaker>ŽARKO PREGELJ:</speaker>
               <p>Spoštovani! Dovolite mi, da pojasnim...</p>
            </sp>
            <sp xml:id="SDZ1-Izredna-27-1995-05-04.sp66">
               <speaker>PODPREDSENIK VLADIMIR TOPLER:</speaker>
               <p>Kolegice in kolegi, jaz vas prosim za malo več miru, ker se tako ne da delati v parlamentu. Izvolite.</p>
            </sp>
            <sp xml:id="SDZ1-Izredna-27-1995-05-04.sp67">
               <speaker>ŽARKO PREGELJ:</speaker>
               <p>Če mi ne boste dovolili, bom dal proceduralno. Dovolite mi, da pojasnim moja stališča do predlaganega proračuna. Če bi ga z eno samo besedo opisali oziroma prva beseda, ki jo lahko uporabimo pri branju tega akta, ki smo ga dobili, je verjetno beseda žalitev. Namreč, ta proračun je v resnici žalitev, in sicer žalitev zato, ker je Vlada s tem, da ga je tako pozno poslala v Državni zbor, omalovaževala tako Državni zbor z vsemi poslankami in poslanci vred, kakor tudi v bistvu omaložuje vse državljane te države, ki so zaradi tako neodgovornega odnosa Vlade prizadeti, saj poteka financiranje javne in državne porabe zgolj po dvanajstinah oziroma zgolj avtomatično brez programskih in drugačnih odločitev, ki jih lahko sprejem proračuna prinese. Hkrati je pa to tudi v resnici izigravanje, hudo izigravanje tako parlamenta kot celotne države, saj vemo, da je praktično razprava o proračunu v maju mesecu za tekoče leto v resnici zgolj razprava o ene vrste obračunu, o poračunu in podobnem, nikakor pa to ni več proračun, tak, kot ga opredeljuje poslovnik Državnega zbora. Vse kolikor toliko demokratične, normalne in evropske države sprejemajo državni proračun pred pričetkom novega leta. Običajno je pri njih takrat izredno stanje in delajo noč in dan, dokler ni proračun sprejet.</p>
               <p>Jasno, mi, ki se lahko pohvalimo, da smo še v tranziciji, si lahko privoščimo popolnoma drugačen sistem in sprejemamo proračun v pozni pomladi oziroma verjetno ga bomo sprejeli šele v začetku poletja, če ne bo še vmes kaj prišlo. Tak pristop, ki ga je Vlada ubrala, in pri tem v uvodnih besedah oziroma v obrazložitvi proračuna sploh ni pojasnila, zakaj je ta proračun tako pozno prišel v parlament, menim, da je tak pristop popolnoma nesprejemljiv. Lahko ga izrazim še s tujko: to je v bistvu manipulacija z javnimi financami, manipulacija tudi z državo kot celoto, in jasno je, da si bo Vlada tukaj lahko zapisala vse zasluge za take ali drugačne učinke tega takoimenovanega proračuna. Še enkrat poudarjam, to ne more biti več proračun. To je lahko zgolj obračun, ki bi mu lahko literarno rekli obračun pri OK Slovenija. Gre za obračun vladnih strank, ki so si pač vzele čas, obračunale med seboj, žal, kot kaže, na našo veliko žalost, ne do konca. Današnja razprava dokazuje, da se ta obračun nadaljuje v parlamentu, upajoč na tako ali drugačno benevolentnost opozicije. Zavedamo se v opoziciji, da vladne stranke med seboj nimajo nekega jasnega odnosa, in da tako ali drugače upajo, da jim bo tisto osnovno dopolnilo, ki bo nekako premaknilo ravnotežje vedno v drugo stran, uspela dodati opozicija. Žal se pri tem motite. Če menite, da boste v parlamentu uspeli uskladiti ta proračun in ga v vaše veliko zadovoljstvo pripeljati v življenje in s tem nekako opravičiti svoj obstoj, tokrat preko hrbtov opozicije ne bo šlo. Naša vlada v senci ima svoj proračun, pripravljen, po mojem mnenju, veliko bolje kot uradni proračun. Jasno pa je, da ga ne mislimo dajati v javnost, niti ni nobene potrebe. Dali bi ga sicer ob nekem določenem pogoju. Kakšen je ta pogoj, si lahko mislite. Do takrat pa bomo pač svoje govorili in čakali, kaj bo vaša strokovnost naredila iz tega zmazka, ki ste ga tokrat pripravili v parlamentu. Danes je bilo že veliko povedanega o čisto navadnih računovodskih napakah, ki so bile vnesene v ta proračun. Kaj bi se šele zgodilo, če bi se nekoliko bolj natančno in podrobno poglobili v sam koncept proračuna. Zavedati se moramo, da tako pomemben akt, kot je državni proračun, lahko temelji samo na zelo temeljitem in natančno pripravljenem makroekonomskem projektu. Kje je ta projekt, je težko reči. Verjamem, da je imel temeljni pripravljavec proračuna, "vrhovni državni računovodja", dovolite mi, da to rečem v navednicah, verjetno nek koncept, kako bo pripravil letošnji proračun. Toda ravno težavno oblikovanje proračuna v vladni koaliciji nas navaja na misel, da se je ta vrhovni računovodski koncept očitno razblinil in predelal ob strankarski trgovini.</p>
               <p>Eden od predgovornikov, mislim, da je bil to gospod Lenič, se je spraševal, kakšen koncept definira ta proračun. Iskal je rešitev v nekem konservativnem modelu, potem v nekem tečerjanskem modelu, potem v nekem socialdemokratskem modelu itn. Žal, gospod Lenič, tam ni rešitve. Rešitev je originalno slovenska, in sicer tranzicijsko obaravana. Dovolite mi, da je to zgolj navidezen pojem, v resnici gre za koncept lastninsko obračunsko delitvenega proračuna. Zakaj lastninsko? Zato, ker so izredno pomembne postavke, to je razvidno iz posameznih indeksov, ki so nenormalno visoki. Tako da kritika oziroma mnenje, da je ta proračun strukturno stabilen, sploh ne drži. V resnici ima v sebi vgrajene izredno velikanske oscilacije. Ravno iz teh indeksov, ki so se na področju lastninskih transferjev izredno povečali, dokazuje, da je ta proračun še vedno lastninsko pobarvan, torej tranzicijsko. Kje pa je tista deklarirana razvojno-socialna komponenta? Predstavniki socialnih frakcij v tem parlamentu so danes že nekajkrat izredno trdo poudarili, da se nikakor ne morejo strinjati in da ne bodo dopustili, da bi ta proračun reševali na podlagi uničenja in omejevanja socialnih transferjev, omejevanja pokojnin in podobnega. To je dokaz več, da je struktura tega proračuna v resnici zgrešena. Kako je lahko zgrešena struktura, če imamo pa memorandum in Vlada celotno prvo poglavje obrazložitve uporabi zgolj za to, da utemeljuje skladnost celotnega predlaganega proračuna s sprejetim memorandumom. Iskanje dokazov in natančna analiza nas privede do tega, da lahko ugotovimo samo nekaj oziroma eno samo stvar. Struktura tega proračuna je v resnici puhla, prazna. Izgovori, ki jih Vlada uporablja v obrazložitvi predloga proračuna jasno kažejo na to, da so določene strukturne omejitve, ki naj bi izhajale iz proračuna, v resnici za Vlado popolnoma nepomembne, da si je postavila popolnoma novo strukturo. V resnici Vlada ignorira proračunski memorandum. Dokazovanje skladnosti je včasih, milo rečeno, smešno. Ravno na nekaterih predelih tega, te obrazložitve, lahko razberemo, da se je v resnici Vlada odločila,  da ob pripravi proračuna proračunski memorandum v resnici popolnoma ignorira, drugače si ne bi uspeli razložiti posameznih pogledov, ki se v obrazložitvi pojavijo in na primer izzvenijo bolj ali manj v naslednje nesmisle. Tako gre na primer za v resnici dokaj navidezno skladnost, da se bo v usmeritvi za nadaljnjo naraščajočo gospodarsko rast, znižanju inflacije na približno 10% letno raven, potem povečanje konkurenčne sposobnosti podjetniškega sektorja, zmanjšanju deleža javno-finančnih prihodkov in odhodkov v bruto domačem proizvodu, pospeševanju procesa gospodarskega in finančnega prestrukturiranja - ohranila dosežena socialna varnost. Namreč, napisati takšno kolobocijo, s tem da v resnici ne poveš nič in se poleg tega še zlažeš, to je zmožna le Vlada, ki, jasno, ne misli resno v primeru socialnih transferjev. Trditev, da bo za dosego teh ciljev potrebno usklajeno voditi poglavitne politike kot so ekonomska, monetarna in socialna, in da bo le to vodilo k oblikovanju večjega notranjega in zunanjega makroekonomskega ravnovesja, so, jasno, lahko sprejemljive, toda v popolnem nasprotju, kot sem že prej omenil, s posameznimi indeksi, ki se pojavljajo v tem proračunu.</p>
               <p>Naslednja utemeljitev Vlade je, da naj bi javno finančni prihodki in odhodki naraščali za polovico počasneje od rasti bruto domačega proizvoda. Ko pride do številk, to spet ni  razvidno. Skladno z memorandumom naj bi se postopno razbremenjevala podjetja. Ko poiščemo, s čim naj bi se ta podjetja razbremenila, naletimo zgolj na ukinitev davka na previsoke plače in posebni prispevek za solidarnost. Dejstvo je, da se ta prispevek za solidarnost potem nadoknadi kljub vsemu z obremenitvijo proračuna, dejansko tako tezo zavrne. Ukinitev davka na previsoke plače je tudi nekoliko slab argument za razbremenjevanje podjetij, kajti vemo, če pogledamo v strukturo prihodkov proračuna, da je bil ta davek v resnici bagatelen, da je vsega skupaj prispeval nekaj desetink v primerjavi z bistveno bolj pomembnimi prihodki. Drug tak sporen moment je trditev, da se bodo v okviru celotnih javno finančnih odhodkov skupni odhodki državnega proračuna, vključno s transferi v druge javno finančne blagajne, ki so znašali čez 110 milijard ali 23,6% bruto domačega proizvoda,  pač zmanjševali in da so razlike zgolj posledica prenosov nalog iz občin in ukinjenih sredstev solidarnosti iz naslova vključitve nekaterih nalog, ki so se zdaj prenesle na državo. Na ta način se dokazuje določeno neskladje, ki na koncu pokaže zgolj nekaj procentov domačega proizvoda. Ko se vse skupaj sešteje, spet pridemo do številk, ki spet niso čisto skladne in Vlada poskuša dokazovati, da bo v resnici šlo vse skupaj le za 0,4 odstotne točke manj kot leta 1994.  Sploh je celoten del tabel, ki poskuša obrazložiti proračun in ki je ves čas uvajal neke zvezdice zato, ker ob nastanku memoranduma še niso bila izločena sredstva, ki so bila prej na računih občin, zdaj so pa vključena, tako da se pojavijo dvojne številke, ta metoda zgolj pomaga pri nejasnosti proračuna in pri zamegljevanju pravih odnosov med posameznimi indeksi. Naslednje.</p>
            </sp>
            <sp xml:id="SDZ1-Izredna-27-1995-05-04.sp68">
               <speaker>PODPREDSEDNIK VLADIMIR TOPLER:</speaker>
               <p>Gospod Pregelj, se opravičujem, ker vas prekinjam. Sprašujem vas, ura je pet, ali boste nadaljevali razpravo jutri - ker predvidevam, da imate še daljšo razpravo - ali boste sedaj? Boste jutri. Potem bom  razpravo prekinil. Jutri nadaljujemo sejo ob 10. uri. Prvi je gospod Žarko Pregelj, potem je Ivo Hvalica. Za danes se vam zahvaljujem in vam želim prijeten konec dneva.</p>
            </sp>
            <stage type="time">(SEJA JE BILA PREKINJENA 4. MAJA 1995 OB 16.53 URI IN</stage>
         </div>
      </body>
   </text>
</TEI>
