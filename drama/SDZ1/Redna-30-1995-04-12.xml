<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">BDD877A4C6C69D2BC1257832004838F7</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=BDD877A4C6C69D2BC1257832004838F7</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 12. APRILA 1995 OB 10.06 URI.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Pričenjam sejo Državnega zbora Republike Slovenije. Obveščen sem, da so zadržani in se današnje seje ne morejo udeležiti naslednje poslanke in poslanci: dr. Bojan Korošec, mag. Jože Protner od 10. do 11.30 ure, dr. Dimitrij Rupel, Jože Jagodnik, Andrej Lenarčič, Roberto Battelli in dr. Lev Kreft. Vse ostale pa prosim, da potrdite svojo prisotnost v dvorani. Ugotovimo prisotnost! Ugotavljam, da je navzočih 56 poslank in poslancev. Tako je zbor sklepčen in lahko odloča.</p>
                  <p>Na to sejo sem vabil predstavnike Vlade Republike Slovenije in jih lepo pozdravljam. Današnje nadaljevanje 30. seje bomo pričeli z včeraj prekinjeno <title>30. TOČKO DNEVNEGA REDA, IN SICER Z OBRAVNAVO IN GLASOVANJEM O STALIŠČIH K PREDLOGU ZAKONA O ZAČASNEM ZATOČIŠČU</title>.</p>
                  <p>Nato bomo prešli na obravnavo 31. točke dnevnega reda, to je na prvo obravnavo predloga zakona o spremembah in dopolnitvah zakona o Državnem svetu in po dnevnem redu dalje.</p>
                  <p>Danes boste prejeli tudi sklic 31. seje Državnega zbora, ki se bo pričela v torek 18. aprila 1995. V primeru, da zbor tekočo 30. sejo ne bo končal v tem tednu, bo sejo nadaljeval v torek 18. aprila 1995 do zaključka seje. Za ta čas se preloži tudi začetek 31. seje.</p>
                  <p>Prehajamo na obravnavo stališč in sklepov k <title>PREDLOGU ZAKONA O ZAČASNEM ZATOČIŠČU</title>.</p>
                  <p>Splošna razprava pa je bila zaključena. Želi kdo besedo o stališčih in sklepih? (Ne.) In dajem najprej na glasovanje stališče - predlog zakona o začasnem zatočišču (prva obravnava je primerna podlaga za pripravo predloga zakona za drugo obravnavo). Ugotovimo sklepčnost! (64 prisotnih.)</p>
                  <p>Kdo je za? (51 poslancev.) Je kdo proti? (2 poslanca.)</p>
                  <p>Ugotavljam, da smo stališče sprejeli.</p>
                  <p>Sedaj bomo pa najprej glasovali o spreminjevalnih in dopolnilnih stališčih, nato pa o stališčih odbora v celoti. Prvo stališče predlaga gospod dr. Lev Kreft. V prvi točki stališč odbora se na koncu doda še naslednje besedilo: "Predlagatelj naj v skladu z mednarodnimi akti pri odločanju o dodelitvi statusa osebi, ki je zaprosila za začasno zatočišče, zagotovi v zakonu pravičen postopek odločitev v razumnem roku, pravno pomoč iskalcem zatočišča in razlago v jasnem in iskalcem razumljivem jeziku".</p>
                  <p>Želi kdo o tem spreminjevalnem stališču besedo? Gospod Jelinčič. Prosim.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa za besedo in dober dan! Mislim, da to stališče, ki ga je predlagal dr. Kreft, ni smiselno. Konec koncev so te zadeve urejene in se morajo urejevati po pravno legalni poti in ne bi dvomil v slovenski pravni sistem in ne bi podprl tega spreminjevalnega predloga. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospa Mateja Kožuh-Novak. Prosim.</p>
               </sp>
               <sp>
                  <speaker>DR. MATEJA KOŽUH-NOVAK:</speaker>
                  <p>Zelo bi želela, da bi bilo tako, kot kolega Jelinčič pravi. Sama imam konkretne pripombe ljudi, ki se preprosto niti premikati ne morejo iz mesta v mesto zato, ker njihov status ni urejen, domov se ne morejo vrniti, ker se nimajo kam vrniti. Zato lepo apeliram na vse, v bistvu v imenu človečnosti, da ta sklep podpremo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Matuš.</p>
               </sp>
               <sp>
                  <speaker>ŠTEFAN MATUŠ:</speaker>
                  <p>Hvala za besedo. Spoštovani! Tukaj se najprej postavlja vprašanje, kako so te osebe sploh prišle v državo? Če nimajo urejenega statusa, sta dve možnosti, to se pravi, da so prišle v državo ilegalno. Pri tem bi morali celo iskati odgovornost nekoga, ki je dopuščal, da ilegalno te osebe pridejo v državo Slovenijo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak, prosim.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Torej, jaz sem proti temu, da se sprejme to stališče. Vsaka stvar ima svojo mero. To je pretiran konfort, kar piše tukaj. Pravno pomoč iskalcem zatočišča in razlago v jasnem in iskalcem razumljivem jeziku. Sedaj naj bi ti ljudje imeli še tolmača, pravno pomoč itn. To se pravi, naj bi bili do njih humani, njihovi lastni ljudje so bili do njih nehumani in so jih izgnali iz dežele. Sedaj, kamor pridejo, v Slovenijo, tukaj bodo dobili neko zatočišče, neko minimalno podporo, zdaj naj bi iz tega minimalnega dobili maksimalno, kot da so državljani. Še državljani Republike Slovenije nimajo toliko pravic.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Mateja Kožuh-Novak.</p>
               </sp>
               <sp>
                  <speaker>DR. MATEJA KOŽUH-NOVAK:</speaker>
                  <p>Samo dva primera bi povedala. Hči je slovenska državljanka, starši so bili v Vukovarju, veste da je sedaj Vukovar zavzet, da je hiša porušena, hči jih je dobila v Slovenijo, prišli so uradno kot začasni begunci. Ker so Hrvatje, jim je tisto začasno begunstvo poteklo. Nimajo nikogar v Hrvaški, da bi se k njemu vrnili. Hči ne želi ničesar za te starše, samo da se jim uredi begunski status. Stara sta oba sedemdeset let in bolna. Edino, kar želi, je to, da ko bo urejen njihov status, da jih bo lahko peljala v Zagreb k zdravniku, ker tam imajo zdravstveno varstvo urejeno. Ker njihov status ni urejen, jih ne more čez mejo peljati v Zagreb k zdravniku, ker jih ne bodo več spustili nazaj v državo.</p>
                  <p>Torej, dva sedemdeset let stara človeka, za katera ne prosi nič drugega, kot da jim država Slovenija da nek papir, da bodo lahko prestopili mejo in dobili zdravstveno varstvo, tam, kjer imajo plačanega.</p>
                  <p>Obstoja nek dogovor med Slovenijo in Hrvaško, da pokrivajo medsebojno zdravstveno varstvo, ampak samo za tiste, ki imajo urejen status. To se pravi, ker nimajo urejenega statusa, ne morejo koristiti zdravstvenega varstva ne v Sloveniji po dogovoru s Hrvaško, ne na Hrvaškem. To je prvi primer.</p>
                  <p>Drugi primer so invalidni otroci, ki so se znašli po razpadu  Jugoslavije tukaj. Staršev niti locirati ni moč. Ti otroci nimajo nikakršnega statusa. Ali jih bomo kar vrgli na cesto pa rekli: vi v Slovenijo ne spadate pri tem, da staršev ni moč locirati. Lepo vas prosim, gre za sorazmerno majhno število ljudi in resnično se kažemo čudna država, če niti takim, najbolj potrebnim nismo pripravljeni pomagati.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Lap in potem gospod Jelinčič.</p>
               </sp>
               <sp>
                  <speaker>SAŠO LAP:</speaker>
                  <p>Spoštovani! Lahko smo humani, lahko smo še bolj humani, lahko smo pa tudi državotvorni. Mislim, da v tem primeru, ko se tako radi neštetokrat sklicujemo na Švico, na urejene evropske demokracije, vam lahko iz prve roke povem, da se v takem primeru zgodi s takimi ljudmi kaj? Gredo za tri oziroma štiri mesece pod ključ, tam se stvari preverjajo in potem s prvim prevozom na prvo mejo, na prvi mejni prehod. Pač tako je v urejenih demokracijah v Evropi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Gospa Kožuhova, mislim, da ste malo zgrešili smer, namreč, zakon, ki ureja te zadeve, je bil pravkar  sprejet za drugo branje. Ta spremljevalni predlog pa gre čez vse razumne meje. Ta spremljevalni predlog v bistvu omogoča, da so ti ljudje bolj enakopravni, če se izrazim v terminu bivšega obdobja, bolj enakopravni od slovenskih državljanov. Tega pa ne smemo dovoliti. Če smo država in če delamo svoje pravne papirje na ta način, da bi nekoč mogoče šli tudi v Evropo, se dajmo držati tega. Nihče ne dvomi o namenu. Ta namen je dosežen z zakonom. Vendar taki spreminjevalni predlogi, to pa ne gre. Jugoslavija je pač končana.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Vika Potočnik, prosim.</p>
               </sp>
               <sp>
                  <speaker>VIKTORIJA POTOČNIK:</speaker>
                  <p>Spoštovane poslanke in poslanci! Podprla bom ta predlog. Nekako je že običaj, da delamo iz vsake stvari pravo znanost v tem Državnem zboru. Namreč, kaj ta točka govori. Ničesar drugega kot spoštovanje mednarodnih aktov, mednarodnih konvencij. Še enkrat napotilo, opozorilo predlagatelju, da ta določila vnese v ta zakon. Ničesar drugega ne govori. Zato prosim, da ta predlog sklepa podprete. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Vedno znova je treba povedati. Gospa Kožuhova je prišla sem gor in je govorila o stvari, ki ni točna. Tukaj piše, samo za to gre, gre za posebne ugodnosti. Treba je vedno znova povedati. Zato predlagam, da raje glasujemo, ker če ne, bo vedno znova nekdo prišel pred mikrofon, da bi zadevo pojasnil tako kot je. Tukaj piše: pomoč iskati zatočišče in razlago iskalca v razumljivem jeziku. To pomeni, če je albansko albansko, če je... ne vem kaj. To ni primer, prej ko je bila gospa Kožuhova, tisti Hrvati razumejo slovensko in lahko izpišejo neko svojo pritožbo v hrvaščini magari, ali v slovenščini, ali kakorkoli. To ni ta primer. Ne moreš z nekim drugim primerom dokazovati, da je potrebno nekaj drugega. Ne mešati stvari.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Berlič.</p>
               </sp>
               <sp>
                  <speaker>GABRIJEL BERLIČ:</speaker>
                  <p>Rad bi repliciral gospodu Poljšku. V tem stavku ne vidim nobenih posebnih ugodnosti. Preprosto vidim človeške pravice, ki bi jih naj zagotovili tem ljudem in zato bom glasoval za.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Jaz mislim, da smo sprejeli zakon zato, da bomo tem ljudem obče človeške pravice zagotovili, vendar z dodatnimi sklepi se dajo dodatne bonitete, ki so pa izven teh pravic, ki jih zahteva tako mednarodna zakonodaja, kot podpisani mednarodni papirji in zato je nesmiselno podpirati en tak sklep, totalno nesmiselno. Konec koncev bodimo, tako kot je rekel eden od prejšnjih govorcev, državotvorni. Državotvornost pomeni urejena zakonodaja, ne pa izjeme za vsak določen primer posebej.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Partljič. Prosim.</p>
               </sp>
               <sp>
                  <speaker>TONE PARTLJIČ:</speaker>
                  <p>Ne bi rad tu zdaj čustveno pripovedoval, ampak bi rad rekel naslednje. Sam se seveda popolnoma strinjam, da je treba, in spoštovati zakone, in biti državotvoren, čeprav se mi včasih zdi smešno, kdo se ravno najbolj na zakone sklicuje, kot da še nikoli ni imel težav ravno z zakoni. Ne gre tu za enega posameznika, za nasploh.</p>
                  <p>Drugo. Jaz se kot Slovenec bojim takšnega sklicevanja na Švico, kjer lahko vsak vse po svoje razume, če tak argument slučajno ta hip paše. Upam tudi, čeprav po 2. svetovni vojni, moj oče je bil med njimi, da se ne bo kdaj še nam dogajalo, da bi se znašli kje po raznih delih sveta, kjer gre po eni strani za zakonodajo in predvsem seveda za njo, gre pa tudi za nek občutek človečnosti in če problema jezika ne razumemo mi Slovenci, ki moramo stalno iskati pomoč na tem, kdo bo potem, ali ga naj velik narod na neki način razume. Meni se to ne zdi nobena dodatna boniteta, zdi se mi prispevek k zakonu in humanizaciji te družbe in mislim, da je tudi to državotvorno in bom seveda glasoval za.</p>
               </sp>
               <sp>
                  <speaker>PREDSEDNIK VLADIMIR TOPLER:</speaker>
                  <p>Gospod Jelinčič, prosim.</p>
               </sp>
               <sp>
                  <speaker>ZMAGO JELNIČIČ:</speaker>
                  <p>Gospodu Partljiču bi povedal, da ravno zaradi neurejenosti zakonov pride do težav z zakoni, zato poizkušamo te zadeve zakonsko urediti, da ne bomo imeli ponovnih težav z zakoni in vsak bistven zakon mora biti narejen tako, da nima izjem in da ne dopušča izjem, da so izjeme vkalkulirane v osnovnem tekstu, ne pa, da se s spreminjevalnimi sklepi dodajajo neke določene izjeme. Tega si ena urejena zakonodaja pač ne more privoščiti. Jaz razumem vaše osebne stiske, pa vaše bolečine, pa recimo naklonjenosti do nekaterih ljudi, vendar mi ne smemo zdaj na primeru dveh ljudi, ali pa treh ljudi ali pa desetih morda, posploševati zadevo do te mere, da bomo to vnašali v zakon, ker zakon bo veljal, konec koncev tudi za tiste, ki bodo pribežali recimo iz Šrilanke. Gospod Partljič, ali boste vi prevajali potem ali kdo? In ti ljudje bodo imeli obvezno neke tolmače, neke pravne pomoči itn. Konec koncev pa recimo, kadar bo šlo za ekonomskega migranta in se bo ta ekonomski migrant skliceval na ta člen zakona in bo zahteval, da se mu v okviru pravne pomoči uredi vse, da bo recimo odprl firmo v Sloveniji. Tudi to je mogoče. Zaradi tega in v izogib, da ne bi prišlo do takih problemov, sem jaz proti temu spreminjevalnemu sklepu in bom absolutno glasoval proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Lap.</p>
               </sp>
               <sp>
                  <speaker>SAŠO LAP:</speaker>
                  <p>Glasoval bom proti temu predlogu. Predlagam pa, da vse tiste stranke, ki boste pač podprle, potem čisto realno-praktično sfinancirate vse te stroške, ki bodo nastali s prevajanjem, z namestitvijo, z urejanjem vseh teh zadev. Torej, glasoval bom proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Verzolak, prosim.</p>
               </sp>
               <sp>
                  <speaker>IVAN VERZOLAK:</speaker>
                  <p>Spoštovani zbor! Kar sem že povedal, prejšnji teden smo bili v Prekmurju in tam smo v živo videli... ta teden - pardon - v začetku tedna, v ponedeljek, in smo videli tam, kako ljudje pač, ki imajo to zatočišče za te ljudi, ki prihajajo iz tujih držav. Ogromno ljudi je bilo iz Daljnega vzhoda, to se pravi, tudi Filipincev, teh Azijcev. Tako, da nihče ni povedal, je rekel ta upravnik, da v tem domu, v začasnem pribežališču, da imajo težave s sporazumevanjem. Se pravi, sigurno se nekako sporazumevajo, ali v angleščini ali v kakšnem jeziku, ne vem, vsekakor se pa ne morem strinjati, da moramo pa sedaj mi, če ta človek zna samo kitajsko, moramo pa mi kitajskega prevajalca najti oziroma plačevati. To se mi ne zdi logično. V vsakem slučaju, sigurno se morajo sporazumeti v nekakšnem jeziku, ne more pa sedaj biti to predpisano, da se pač moramo njegovemu jeziku mi prilagoditi. To je zame nesprejemljivo in bom glasoval proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Lavrinc.</p>
               </sp>
               <sp>
                  <speaker>MAKSIMILJAN LAVRINC:</speaker>
                  <p>Hvala gospod predsedujoči. Spoštovane kolegice in kolegi! Očitno, da bomo morali poskrbeti za prevajalce, za slovenski jezik slovenskim državljanom, poslancem Državnega zbora, kajti nekateri po mojem besedila ne razumejo, ne znajo prebrati, skratka, rekel bi, da na tem področju niti niso pismeni. Namreč, kjer ste prebrali v 9., torej če gledate pregled ponujenih sklepov in stališč, v 9. stališču avtor dr. Lev Kreft, govorimo o 9. stališču potreb... Se opravičujem! (Smeh.)</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Šešerko. Prosim.</p>
               </sp>
               <sp>
                  <speaker>DR. LEO ŠEŠERKO:</speaker>
                  <p>Spoštovani! Glasoval bom za ta predlog sklepa, gospodu Lapu bi pa rekel, da tisti, ki smo bili v parlamentu, ki je izglasoval osamosvojitev, bi se lahko skupaj z drugimi znašli po mnogih deželah, če bi jugoslovanska armada zmagala in bi znali ceniti, kaj to pomeni, če te civilizirano sprejmejo v neki drugi deželi.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak. Prosim. Še vedno pa govorimo o prvem stališču.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Gospod Šešerko! Govorim seveda v svojem imenu. Nisem se imel namena v tisti vojni znajti v neki tuji državi. Tukaj, samo preko mojega trupla. Sedaj pa poglejte, kaj mi debatiramo. Poglejte, ali niso vsi narodi, narodi. Zakaj Srb preganja Srba, zakaj Hrvat preganja Hrvata, ali pa zakaj naj bi Slovenec preganjal Slovenca? Zakaj naj bi Slovenec nagnal Slovenca iz slovenske države ven? Ne vem. S tem, ko vzpostavljamo, v bistvu sprejemamo te odnose, možnost begunstva. Begunstvo je en bolan rezultat nepravilnega odnosa znotraj nekega naroda. Tudi Slovenci ne bi mogli postati kar tako begunci, če bi nas napadla neka tuja vojska, torej bi morala biti že precej močna vojska, da bi nas nagnala. Brez notranje pomoči se to ne bi moralo zgoditi. Ni pa moralnega razloga, da bi Slovenci, recimo preganjali Slovence, da Slovenci postanejo begunci v tujini. Zakaj Srbi preganjajo Srbe iz Srbije? Po drugi strani to izgleda tako, kot da se s tem strinjate. To je kot podpora nekemu preganjanju, ki se dogaja na Balkanu. Ni res. Srbi morajo dobiti prvo zatočišče doma, v svoji Srbiji in isto Hrvati in isto Bosanci. Mi pa smo jim dolžni dati dosti dosti manj.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Želi še kdo besedo? Dajem na glasovanje prvo stališče, to je stališče dr. Leva Krefta. Glasujemo o dopolnjevalnih stališčih in sklepih, nato bomo o stališčih in sklepih v celoti.</p>
                  <p>Glasujemo o prvem dopolnjevalnem stališču dr. Leva Krefta. Ugotovimo sklepčnost! (57 prisotnih.)</p>
                  <p>Kdo je za? (31 poslancev.) Je kdo proti? (23 poslancev.)</p>
                  <p>Ugotavljam, da je stališče sprejeto.</p>
                  <p>V razpravo dajem drugo stališče. Predlagatelj je poslanska skupina Slovenske nacionalne desnice, gospod Ivo Verzolak. Predlagatelj naj pri pripravi zakona za drugo obravnavo natančno določi pogoje, na osnovi katerih bo lahko Vlada Republike Slovenije ugotovila, da so nastale v tuji državi takšne razmere, ki dopuščajo, da osebam, ki se zatečejo v našo državo, nudi začasno zatočišče. Želi kdo besedo? (Ne.)</p>
                  <p>Dajem stališče na glasovanje. Ugotovimo sklepčnost! (58 prisotnih.)</p>
                  <p>Kdo je za? (21 poslancev.) Je kdo proti? (33 poslancev.)</p>
                  <p>Ugotavljam, da stališče ni sprejeto.</p>
                  <p>Tretje stališče. Predlagatelj je poslanska skupina Slovenske nacionalne desnice. Predlagatelj naj pri pripravi zakona za drugo obravnavo taksativno navede pogoje, zaradi katerih bi bilo lahko število oseb, katerim bo Republika Slovenija nudila začasno zatočišče, preseženo. Želi kdo besedo? Ugotovimo sklepčnost! (52 prisotnih.)</p>
                  <p>Kdo je za? (20 poslancev.) Je kdo proti? (27 poslancev.)</p>
                  <p>Ugotavljam, da stališče ni sprejeto.</p>
                  <p>Četrto stališče. Poslanska skupina Slovenske nacionalne desnice. Predlagatelj naj pri pripravi zakona za drugo obravnavo ponovno prouči določbe 16. in 17. člena, ki Uradu za priseljevanje in begunce v Vladi Republike Slovenije omogoča pridobivanje in uporabo podatkov iz evidenc organov za notranje zadeve, šolstva, zdravstva ter drugih pristojnih organov z vidika varstva osebnih podatkov. Želi kdo besedo o četrtem dopolnjevalnem stališču? (Ne.) Ugotovimo sklepčnost! (57 prisotnih.)</p>
                  <p>Kdo je za? (29 poslancev.) Je kdo proti? (24 poslancev.)</p>
                  <p>Ugotavljam, da je stališče sprejeto.</p>
                  <p>Peto dopolnilno stališče: predlagatelj naj pri pripravi predloga zakona za drugo obravnavo določi rok, v katerem bo minister za zdravstvo sprejel podzakonski predpis o obsegu, oblikah in načinu zdravstvenega varstva. Predlagatelj dr. Lev Kreft. Želi kdo besedo? Ugotovimo sklepčnost! (64 prisotnih.)</p>
                  <p>Kdo je za? (38 poslancev.) Je kdo proti? (7 poslancev.)</p>
                  <p>Ugotavljam, da smo stališče sprejeli.</p>
                  <p>Šesto stališče, poslanska skupina Slovenska nacionalna desnica: Predlagatelj naj pri pripravi predloga zakona za drugo obravnavo vanj vključi določbo, s katero bo moral urad Vlade Republike Slovenije za priseljevanje in begunce v sodelovanju z republiškim zavodom za zaposlovanje upoštevati pri osebah, ki uživajo začasno zatočišče in želijo opravljati začasna in občasna dela, tudi drugi odstavek 5. člena zakona o zaposlovanju tujcev, Uradni list Republike Slovenije, številka 33/92. Ugotovimo sklepčnost! (63 prisotnih.)</p>
                  <p>Kdo je za? (21 poslancev.) Je kdo proti? (24 poslancev.)</p>
                  <p>Ugotavljam, da stališče ni sprejeto.</p>
                  <p>Sedmo stališče: Predlagatelj naj preuči, kako dolgo lahko traja začasnost statusa in preveri, ali ni po določenem času trajanja začasnosti primerno odpreti možnost ureditve statusa po zakonu o tujcih. Predlagatelj dr. Lev Kreft. Ugotovimo sklepčnost! (61 prisotnih.)</p>
                  <p>Kdo je za? (31 poslancev.) Je kdo proti? (26 poslancev.)</p>
                  <p>Ugotavljam, da je sedmo stališče sprejeto.</p>
                  <p>Osmo stališče, predlagatelj dr. Lev Kreft: Predlagatelj naj uredi status otrok brez spremstva v skladu z mednarodno konvencijo o pravicah otrok. Ugotovimo sklepčnost! (59 prisotnih.)</p>
                  <p>Kdo je za? (31 poslancev.) Je kdo proti? (10 poslancev.)</p>
                  <p>Ugotavljam, da je stališče sprejeto.</p>
                  <p>Deveto stališče, predlagatelj dr. Lev Kreft: Predlagatelj naj preuči možnost, da se v prehodnih določbah vzpostavi tudi možnost ureditve začasnega statusa za državljanke in državljane Hrvaške, ki se ne morejo vrniti domov na zasedena območja in državljani ali državljanka Republike Slovenije jamči bivališče in sredstva za bivanje do prenehanja razlogov, zaradi katerih je do nudenja začasnega zatočišča prišlo. Predlagatelj je dr. Lev Kreft, poslanska skupina Slovenske nacionalne desnice pa je dala tudi amandma na to dodatno stališče, da se stališče črta. O takšnem amandmaju pa seveda ne moremo glasovati, ker lahko glasujete proti stališču, ker je to dopolnilno stališče. Če ne želite tega podpreti, glasujete proti, tako da je vaš amandma brezpredmeten. Gospod Jelinčič, izvolite.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Mislim, da je s tem zadnjim stališčem pojasnjena kompletno vsa intenca. Radi bi enostavno zopet naredili eno majhno Jugoslavijo v malem tukaj v Sloveniji. Dejstvo je, da po vseh mednarodnih predpisih Hrvatje ne morejo biti begunci v Sloveniji. Ne morejo biti. Zakaj? Zaradi tega, ker po uradnih izjavah hrvaške vlade na Hrvaškem vojne ni. In če ima gospod Lev Kreft kakšne srčne vezi dol s Hrvaško, naj to uredi drugje, ne pa v slovenski zakonodaji.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Matuš.</p>
               </sp>
               <sp>
                  <speaker>ŠTEFAN MATUŠ:</speaker>
                  <p>Hvala za besedo. Spoštovani! V tem primeru gre po mojem mnenju za novo ekonomsko emigracijo. Zakaj? V enem od stališč je že bilo sprejeto, da se uredi status po zakonu o tujcih. To se pravi, v tem stališču jih bomo tako imenovano legalizirali, v prejšnjem stališču, če bo zakon pač tak, kot bodo sprejeta stališča, bodo pa dobili na podlagi zakona o tujcih tako imenovano stalno bivališče. Tukaj se pojavljajo novi problemi. Recimo poglejmo, Hrvaška, kot je že predhodnik govoril, pravno formalno ni v vojni. 70% Hrvaške ni zasedeno. Vojne oni praktično ne priznavajo. Torej čemu potem nuditi državljanom Republike Hrvaške na podlagi nekega zakona sedaj zatočišče oziroma urejevati zadeve, ker bi se že praktično ti državljani morali izseliti iz naše države. Zakaj? Če država ni v vojni, je dolžna tudi za njih skrbeti, saj so praktično njihovi državljani. Tako, da tega stališča nikakor ne morem podpreti, povedal sem pa že, da po vsej verjetnosti, upam si trditi, da gre tukaj za novo ekonomsko emigracijo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Poljšak. Prosim.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Spomnimo se včerajšnje diskusije. Poglejte, tukaj piše: "Državljanke in državljani Hrvaške". Spomnite se diskusije. V bistvu je to nastavljeno zatočišče za Srbe, ki so, ali pa niso, saj ni važno. Zakon se krši, če oblast krši tak ali drugačen zakon, je v vojni, ni v vojni. Tukaj je nastavljeno, možnost, Srb bo prišel iz kninske krajine, prišel bo tudi iz drugih krajev, ki se imenujejo tam na Hrvaškem in bo rekel, saj sem jaz tisti. To je nastavljeno tukaj. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Lap.</p>
               </sp>
               <sp>
                  <speaker>SAŠO LAP:</speaker>
                  <p>Opozoril bi samo na eno stvar. To je šele prva stopnica. Druga stopnica sledi, ti isti ljudje imajo že vloženo na notranjem ministrstvu in bodo drugi teden kot poslansko vprašanje, vloge za registracijo strank. Notranji minister bo moral to pojasniti, ker to je pa naslednja stopnica, kako legalizirati zadevo in priti ponovno v ta parlament?</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Glasujemo o 9. dopolnilnem stališču dr. Leva Krefta. Ugotovimo sklepčnost! (63 prisotnih.)</p>
                  <p>Kdo je za? (16 poslancev.) Je kdo proti? (38 poslancev.)</p>
                  <p>Ugotavljam, da stališče ni sprejeto.</p>
                  <p>Sedaj pa dajem na glasovanje stališča, ki so spremenjena z dopolnilnimi in spreminjevalnimi stališči na glasovanje. Na glasovanje dajem stališče odbora. Ugotovimo sklepčnost! (64 prisotnih.)</p>
                  <p>Kdo je za? (48 poslancev.) Je kdo proti? (Nihče.)</p>
                  <p>Ugotavljam, da smo stališče sprejeli.</p>
                  <p>Še sklep: Predlog zakona za drugo obravnavo pripravi Vlada Republike Slovenije. Dajem takšen sklep na glasovanje. Ugotovimo sklepčnost! (63 prisotnih.)</p>
                  <p>Kdo je za? (48 poslancev.) Je kdo proti? (Nihče.)</p>
                  <p>Ugotavljam, da smo tudi ta sklep sprejeli.</p>
                  <p>In še dva dodatna sklepa. Državni zbor poziva Vlado Republike Slovenije, da ob pripravi zakona za drugo obravnavo predloži Državnemu zboru poročilo o finančnem poslovanju Urada za priseljevanje in begunce. Predlagatelj poslanska skupina Slovenske nacionalne desnice. Dajem takšen dodaten sklep na glasovanje. Ugotovimo sklepčnost! (55 prisotnih.)</p>
                  <p>Kdo je za? (23 poslancev.) Je kdo proti? (16 poslancev.)</p>
                  <p>Ugotavljam, da je stališče sprejeto.</p>
                  <p>Drugi dodatni sklep, prav tako poslanska skupina Slovenske nacionalne desnice. Državni zbor poziva Vlado Republike Slovenije da poda poročilo glede delovanja Urada za priseljevanje in begunce, s katerim bo pojasnila odgovornosti vodilnih uslužbencev v uradu glede zamujenih možnosti za investiranje sredstev, ki bi jih urad lahko dobil od Visokega komisariata Združenih narodov. Ugotovimo sklepčnost! (62 prisotnih.)</p>
                  <p>Kdo je za? (50 poslancev.) Je kdo proti? (1 poslanec.)</p>
                  <p>Ugotavljam, da smo stališče sprejeli.</p>
                  <p>S tem zaključujem to točko dnevnega reda.</p>
                  <p>Prehajamo na naslednjo točko dnevnega reda, to je na <title>31. TOČKO DNEVNEGA REDA - NA PRVO OBRAVNAVO PREDLOGA ZAKONA O SPREMEMBI IN DOPOLNITVI ZAKONA O DRŽAVNEM SVETU</title>.</p>
                  <p>Bomo še malo počakali, da si pripravite drugo gradivo in tudi predsednik Državnega sveta prihaja. Predlog zakona je v obravnavo zboru predložil Državni svet Republike Slovenije in čakamo predlagatelja, da pojasni uvodni del. Predlagam, da najprej slišimo predlog matičnega delovnega telesa. Predlog zakona je obravnaval Odbor za notranjo politiko in pravosodje kot matično delovno telo. Želi poročevalec besedo? Tukaj je že predstavnik sveta. Želite besedo, gospod Kristan? Prosim.</p>
               </sp>
               <sp>
                  <speaker>DR. IVAN KRISTAN:</speaker>
                  <p>Spoštovani podpredsednik, spoštovane poslanke in poslanci, se opravičujem za delno zakasnitev. Mi smo tudi ravno začeli sejo, pa so sporočili, da imate na dnevnem redu naš predlog glede zakona o Državnem svetu. Ne vem, če je že kakšna obrazložitev dana ali še ni bila. Jaz sem evidentiral stališče Odbora za notranjo politiko, ki se je negativno opredelil do tega predloga zakona o spremembi in dopolnitvah zakona o Državnem svetu predvsem z motivacijo, da predlagani 2. člen ni ustrezen, da posega pač v urejanje zakonodajnega postopka in da je vprašljiv s stališča ustavnega vidika.</p>
                  <p>Želel bi vas pridobiti za to, da Državni zbor ne odkloni zakona v tej prvi fazi, da gre v nadaljnjo razpravo. V bistvu gre za relativno star predlog zakona. Mi smo se v konzultaciji z vodstvom Državnega zbora že pred letom dni odločili za to, da predložimo predlog tega zakona, da bi se nekatere zadeve v zvezi s statusom Državnega sveta razjasnile. Tako smo pravzaprav ta predlog predložili že 20. aprila 1994. leta. Iz nerazumljivega razloga je pravzaprav zakon toliko časa čakal na proceduro. Morda so se določene zadeve med tem časom že pojasnile in razjasnile, vendar pa ostajajo isti razlogi za to, da bi se vendar lahko sprejel ta zakon, kot so bili takrat.</p>
                  <p>Ta predlog zakona ima štiri člene. Dva se v bistvu nanašata na problem financiranja Državnega sveta, prav na predlaganje proračuna in na problem teh nadomestil, ki so bila nekaj časa sporna, potem je en člen, ki je prišel takrat v sklop tega predloga, ki se nanaša na proceduro v zvezi z odložnim vetom in vidim, da je Odbor za notranjo politiko predvsem ta člen odklonil in ga odklanja. Potem je pa še v bistvu člen za vakacijski rok. Če bi se Državni zbor odločil, da ne odkloni v tej prvi fazi tega predloga zakona, tako kot predlaga Odbor za notranjo politiko, se mi zdi, da bi lahko v naslednjih fazah razčistili dileme v zvezi s tema dvema deloma tega zakona, to se pravi, s to problematiko financiranja Državnega sveta in teh nadomestil in eventualno bi se tudi lahko razčistilo vprašanje v zvezi z dopolnitvijo 55. člena zakona o Državnem svetu, ki ima edini namen, da bi olajšal proceduro pri obravnavanju odložnega veta. Morda je ta člen tisti, ki utegne "prevagati" vaše mnenje, ali boste odklonili zakon ali ne. Domnevam, da ta prvi vidik financiranja Državnega sveta pravzaprav ni sporen in kot vem, je tudi v Odboru za notranjo politiko to vprašanje bilo sprejeto kot logično, ker smo, kar se tiče nadomestil državnih svetnikov, sprejeli ureditev, ki je bila ves čas že v veljavi poprej v prejšnji skupščini, ko je skupščina v isti situaciji, namreč ko je bil delegat opredeljen kot častna družbena funkcija, je prav tako skupščina prakticirala isto prakso, kot je sedaj povzeta v Državnem svetu, to pa je, da je imela določeno število poklicnih funkcionarjev, v prvi fazi nekaj manj od 78 do 90, od 90 do 92 pa večje število poslancev - od 240 je bilo 70 poklicnih, ostali del, se pravi 170 poslancev pa je kljub opredelitvi, da gre za častno družbeno funkcijo, prejemala tretjino plače - to, kar smo mi prevzeli za ureditev v Državnem svetu. Ta del se mi zdi, da ne bi mogel biti sporen, pač pa zdaj ta 55. člen, ki govori o urejanju postopka za odložni veto. Mi smo ugotovili, da je v zvezi z obravnavo odložnega veta pravzaprav v končni konsekvenci nerazumna ureditev, ki je v poslovniku Državnega zbora, da zbor sam ne more takrat, ko obravnava oziroma odloča o odložnem vetu, ne more popraviti zakona v tistem delu, ki je osporavan s strani Državnega sveta. Navadno gre za en člen, ali za dva, ali za pol člena in smiselno bi bilo, da Državni zbor, če sprejme razloge Državnega sveta,če bi Državni svet torej uspel prepričati Državni zbor s svojimi argumenti, da bi v tem primeru bilo logično, da Državni zbor lahko popravi ta zakon na licu mesta, da torej ni potrebno cel zakon zavrniti zaradi enega ali dveh členov, ali pa sprejeti nasprotno cel zakon, tudi s spornimi členi vred. S tem bi se racionaliziral ta celoten zakonodajni postopek in bi ne izgubljali potem nepotrebnega časa in energije s ponovnimi predlogi za novele zakona, za popravo zakona itn., to, kar se je doslej dogajalo. Tako da tu smo mi želeli pridobiti Državni zbor, da bi torej to dopolnitev 55. člena pač sprejel, ker se s tem pravzaprav po najhitrejši poti reši to vprašanje. Seveda, če bi to zavrnili, potem je možno seveda, da zavrnete zgolj ta člen, potem bi bilo treba iti ponovno v predlog za dopolnitev poslovnika Državnega zbora.</p>
                  <p>Torej s tem motivom, da torej ne sprejmete predloga odbora za notranjo politiko, ki predlaga, da se v prvi fazi zakon ne sprejme, ampak da potrdite ta zakon in omogočite, da se v naslednjih fazah razčistijo dileme, ki so tu odprte, vas torej prosim, da podprete ta zakon Državnega sveta. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, predsednik Državnega sveta. Jaz bi rad samo pojasnil s strani vodstva, da je zakon bil res vložen prej, vendar zaradi prioritet in zaradi obremenjenosti ga nismo mogli prej uvrstiti na dnevni red. Besedo dajem gospodu Puklu, predsedniku Odbora za notranjo politiko.</p>
               </sp>
               <sp>
                  <speaker>VITODRAG PUKL:</speaker>
                  <p>Gospod predsedujoči, spoštovani zbor! Kot je že predlagatelj obrazložil, gre za predlog zakona o spremembi in dopolnitvah zakona o Državnem svetu. Ta predlog obsega dve grupi problemov, in sicer problem ravnanja Državnega zbora v zvezi s suspendivnim vetom, ko meni Državni svet, da bi, kot se je slikovito izrazil predsednik sveta, bilo dobro in prav, da bi Državni zbor lahko menjal posamezne člene, če gre za člen, dva ali polovico člena in pa druga grupa problemov je v zvezi s financiranjem, pravilneje povedano, v zvezi z nagrajevanjem svetnikov.</p>
                  <p>Kar se tiče prvega problema, je ta dejansko rešen tako v ustavi, kot v poslovniku Državnega zbora, ki je sprejet z dvotretjinsko večino in naš odbor je soglasno menil, da z zakonom, ki se sprejema z navadno večino, seveda ni mogoče menjati poslovniških določil, ki temeljijo na ustavi. Vseskozi pa podpira tako tezo pri nas grupa poslancev, zlasti gospod doktor Ribičič, ki teoretsko utemeljuje utemeljenost takega stališča.</p>
                  <p>Spoštovane kolegice, spoštovani kolegi! Opozoril bi vas, da gre tu za načelno vsebinsko stališče. Gre za to, ali parlament sestavljata dva zbora, ali pa tako, kot je bilo ob sprejetju ustave zamišljeno, je samo parlament in pa svet, ki ima pravico do odložilnega veta. Odložilni veto, suspenzivni veto pomeni, da mora svet, vsaj moral bi temeljito premisliti, če zaradi pol člena, enega člena, dveh členov poda ta suspendivni veto, ker ima pač možnost, če s pol člena, enim členom ali dvema členoma ne soglaša, da vloži, za to ima po ustavi in po poslovniku vso pravico, da vloži predlog na spremembo tega zakona. Če pa se tak suspenzivni veto poda, je stvar parlamenta, če ga tretiramo tako, kot kot je mišljen v ustavi in v poslovniku, to se pravi, parlament ni dvodomen, da parlament ponovno s kvalificirano večino glasov več kot polovice poslancev odloči, ali vztraja pri sprejetem zakonu ali ne. V tem je smisel te ustavne ureditve, za katero smo se mi odločili. Če bi to ustavno ureditev menjali, bi prešli na dvodomni parlament. Po suspenzivnem vetu, ki ne bi bil več odložilni veto, bi prišlo do nove obravnave v Državnem zboru, do četrte obravnave, morda celo do pete in bi potem odločali o usodi, kot se je izrazil gospod predsednik, polovice člena, enega člena, ali dveh členov. Gre za načelno vprašanje, pravno pa ni sprejemljivo zato, ker ta zakon ne more posegati v določbe poslovnika in bi verjetno moralo priti do predloga za spremembo poslovnika in za spremembo ustave. To je, kar se tiče prvega dela. Tu je bilo na našem odboru popolno soglasje.</p>
                  <p>Kar se tiče drugega dela - financiranja oziroma bolje rečeno nagrajevanja svetnikov, smo menili, da že ustava in zakon o Državnem svetu, v zvezi s poslovniškimi določili predvideva, z ozirom na funkcijo sveta, ne kot drugo telo parlamenta, ne kot en dom parlamenta, profesionalca seveda samo predsednika in celotno organizacijo administracije, svetovalcev in tako naprej. Funkcija svetnikov je častna, lahko in morajo dobiti odškodnino za to delo, za izgubo na dohodku in ustrezni prispevek. To je stvar sveta. Ni pa mogoče pristati na to, da bi z analogijo na prejšnjo skupščino, na prejšnji delegatski sistem, na prejšnjo prakso skupščine uvajali, ne glede na zakonska določila, na določila poslovnika način, v katerem bi prišlo do profesionalizacije ali polprofesionalizacije svetnikov. Ne gre za to, da ne bi morda želeli, da svetniki dobijo primerno odškodnino oziroma da dobijo povrnitev stroškov, gre za načelo. Mi smo si zamislili svet kot neprofesionalni organ, ki ga vodi profesionalni predsednik s pomočjo administracije in ne moremo pristati na to, da bi ta svet počasi, po zadnjih vratih postal polprofesionalen oziroma večinsko profesionalen. Gre za načelne odločitve in zato je tudi naš odbor brez vsake zamere glede očitkov, da ne bi privoščili svetnikom pravične odmere za njihovo mesečno oziroma tedensko delo oziroma na izgubi na dohodku. Na to naš odbor ni mogel pristati in predlagam Državnemu zboru, da z vso resnostjo odloči, da se ta zakonski predlog ne sprejme. Siceršnja odločitev bi pomenila načenjanje res težkih ustavnopravnih in pa poslovniške, kar je še najmanjše, ustavnopravnih vprašanj o položaju sveta, o položaju Državnega zbora in o enodomnosti ali dvodomnosti parlamenta. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi besedo predstavnik sekretariata? Želi besedo predstavnik Vlade? Želijo besedo predstavniki poslanskih skupin? Gospod dr. France Bučar, predstavnik poslanske skupine Demokratov Slovenije, seveda.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Gospod predsedujoči, spoštovani zbor!  Mislim, da gre v tem primeru dejansko, kot je že moj predgovornik v imenu odbora povedal, za zelo načelno vprašanje. Ali želimo ohraniti ustavni sistem, ali ga spreminjati samo s spremembo ustave ali z levo roko tako po bližnjici na drugačen način.</p>
                  <p>V zvezi s tem bi moral še enkrat spomniti na stališča, ki so vodila prejšnjo skupščino, ko je sprejemala sedanjo ustavo, kaj je bil namen Državnega sveta. Ne bi se rad ponavljal, ne bi rad vas mučil z raznimi teoretičnimi analizami, pa vendar se mi zdi, da je to potrebno ponovno poklicati nam pred oči.</p>
                  <p>Vsi demokratični parlamenti, vsaj v Evropi, odražajo načelo nominalizma. To se pravi, vsak državljan ima enake pravice in enak glas. Zato je tudi to odraženo v ustavni ureditvi, se pravi, enaka volilna pravica z enakim glasom, enako zastopstvo. Spoznanja, zlasti najmodernejše dobe, ker to je načelo mislim, sedanje ustavne ureditve izvirajo pravzaprav iz francoske revolucije. Saj pravim, ustavna in nova spoznanja v družbeni ureditvi pa kažejo, da družba ni samo suma posameznikov, ampak je tudi na določen način strukturirana, na določen način sestavljena. Zato naj bi poskusili v parlamentu odraziti tudi to strukturo. Zaenkrat samo kot korektiv. Zato je v nekaterih parlamentih že uvedeno, ali pa vsaj bilo in kasneje tudi opuščeno načelo tega strukturalnega predstavništva. Pri nas smo ga povzeli po vzoru, recimo zlasti Bavarske.</p>
                  <p>Vendarle, moram vas opozoriti na naslednje. Če gremo na vprašanje tega strukturalnega predstavništva, potem to pomeni, da je to samo, kot sem že rekel, korektiv, ki naj opozori Državni zbor. To se pravi, ta izrazito enodomni parlament na določene probleme, ki so se pojavili z drugega vidika. Če vzamemo recimo vprašanje podjetniške zakonodaje, je verjetno, da imajo zastopniki podjetništva tukaj verjetno posebne specifične poglede, na katere opozorijo parlament, vprašanje sindikatov, delavstva imajo dostikrat čisto posebne interese, poseben način gledanja na problem, posebno prizadetost in zaradi tega jim dajemo pravico, da ta zbor opozorijo na svoja stališča in da v posebno hudih primerih vložijo celo veto itn. To je bil namen tega posebnega Državnega sveta. Iz tega potem tudi logično sledi, da so volitve v ta svet drugačne kot so volitve v Državni zbor. Volitve v Državni svet so posredne. To se pravi, tukaj so predstavljene organizacije oziroma interesne skupnosti, posebne volilne kurije ali volilna telesa. Ta posredni način volitev v ta zbor ni samo slučaj, ampak pomeni, da te interese, interese teh skupin predstavljajo že njihove organizirane skupnosti; za gospodarstvo recimo zbornica, za delovstvo sindikati. Če sedaj pogledamo predlog sedanje zakona, na prvi pogled lahko vidimo, da izhaja iz popolnoma drugih stališč, drugega pogleda na funkcijo tega sveta. Ne gre tukaj samo za finančno vprašanje ali za renumeracijo posameznega poslanca. Gre za vprašanje, kako na ta svet gledamo? Če gledamo s tega vidika, potem je popolnoma jasno, ne samo da ne more biti svetnik oziroma član tega sveta plačan funkcionar, tudi nadomestila za svoje delo ne more dobiti v parlamentu, ampak ga mora dobiti v volilni kuriji, katero predstavlja. To se pravi, naš Državni zbor s tega stališča, če malo karikiram, nas popolnoma nič ne zanima, ali imajo ti ljudje stalno plačo, in to zelo visoko plačo, ali imajo samo nagrade itn., ampak je to stvar kurij, ki so jih delegirale v ta zbor. S tem se Državni zbor enostavno ne more ukvarjati. Mislim, da je to popolnoma jasno.</p>
                  <p>Poglejte, zdaj govorimo o tem, če sploh razpravljamo o tem, ali je treba tem članom Državnega sveta dati ali stalno nagrado ali samo odškodnine za izgubljeni čas, potem smo se mi že premaknili na popolnoma drugi tir. Mi govorimo o drugem domu, kar pa je v nasprotju z Ustavo.</p>
                  <p>V zvezi s tem bi vas opozoril še na posebno okoliščino za katero mislim, da je potrebno ta zbor obvestiti. Namreč, ta svet si je sam s posebnimi sklepi določil, kakšne nagrade bo dajal svojim članom in je sprejel sklep o profesionalno pravni funkciji predsednika Državnega sveta in sklep o začasnih kriterijih za izplačevanje nadomestila dela plače ter povračila stroškov za nepoklicno opravljanje funkcije v Državnem svetu Republike Slovenije.</p>
                  <p>Skupina poslancev, kateremu na čelu sem bil tudi sam, smo vložili proti tem sklepom spor pred Ustavnim sodiščem in Ustavno sodišče je odločilo, da naš predlog zavrne, in sicer z naslednjo motivacijo. Po 160. členu ustave je Ustavno sodišče med drugim pristojno odločati o skladnosti zakonov z ustavo, o skladnosti podzakonskih predpisov in predpisov lokalnih skupnosti z ustavo in zakoni in o skladnosti splošnih aktov, izdanih za izvrševanje javnih pooblastil z ustavo in zakoni po zakonskih predpisih.</p>
                  <p>Glede na pristojnosti Državnega sveta, ki so določene v 27. členu ustave, izpodbijana sklepa nista sploh predpisa, niti se ne uvrščata med splošne akte za izvrševanje javnih pooblastil. Ker nista predpisa, nimata pravnih učinkov in zato ne zavezujeta državnih organov. Vprašanja, ki jih urejata, so zakonska materija. Ta zbor bi moral na podlagi tega ustavnega judikata izdati zakonite predpise, ki bi urejali vprašanje nagrajevanja ali nenagrajevanja članov Državnega sveta. Državni zbor doslej ni naredil nič. Torej je potrebno popolnoma jasno in nedvoumno ugotoviti, govorim sedaj samo s pravnega vidika. S pravnega vidika vse, karkoli je bilo izplačano temu svetu, nima zakonite osnove. Vse je bilo izplačano, izdano brez potrebnega kritja in je to velikanski prekršek državnega proračuna. To popolnoma jasno in nedvoumno sledi iz judikata Ustavnega sodišča. Torej, gre za vprašanje, ali smo pripravljeni spoštovati ustavo in delati za to, da se ustavna načela in ustavne intencije realizirajo, ali gremo na drugi tir, ustanavljanje drugega doma, kar je v nasprotju z ustavo, dragi poslanci. In to, kar je danes predloženo v</p>
                  <p>odločanje, pomeni izrazito in neposredno derogacijo obstoječe ustave. Mislim, da se je tega treba zelo jasno zavedati in zato tega stališča enostavno mi sploh ne bi mogli niti obravnavati, kaj šele zavrniti. Te stvari so popolnoma jasne in potrebno je, da dosledno s tem tudi delamo. Hkrati pa se mi zdi sklicevanje na to, da je že prejšnja skupščina poslancem, ki niso bili profesionalni, vendarle dajala nagrado, seveda to zopet uporabljam, isti izraz, ki je bil že enkrat imenovan, to je pa perverzna logika, kajti to je tipičen primer, da se sedaj sklicujemo na neko prakso, ki je bila izrazito protizakonita in samovoljna in arbitrarna. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Bučarju. Želi še kdo besedo kot predstavnik poslanskih skupin? Slovenska nacionalna desnica gospod Ivo Verzolak.</p>
               </sp>
               <sp>
                  <speaker>IVAN VERZOLAK:</speaker>
                  <p>Hvala za besedo. Na kratko, za našo poslansko skupino je ta predlog zakona po dopolnitvah zakona o Državnem svetu nesprejemljiv in protiustaven in bomo glasovali proti oziroma za zavrnitev. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo kot predstavnik poslanske skupine? Odpiram splošno razpravo. Gospod Ribičič, prosim.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Spoštovane kolegice in kolegi! Zavedam se, da bo verjetno sprejet predlog matičnega delovnega telesa. Obenem mi je žal, da so tukaj v ospredju pri tem zakonu materialna vprašanja, kar meni ni blizu in se mi ne zdi ključnega pomena, čeprav niso nepomembna za ustavni položaj posamezne institucije. Vendar bi poskušal na nekoliko drugačen način spregovoriti o vlogi Državnega sveta, kot jo vidim sam.</p>
                  <p>Državni svet namreč obravnavam kot eno od tistih institucij, celo pristal bi na tisto formulacijo, ki jo je dr. Bučar tukaj dal o njegovi korektivni funkciji. Skratka, to je ena od tistih korekcij v našem parlamentarnem sistemu, ki naj prispeva k sprejemu kakovostnejših zakonov. Mislim, da smo preveč obremenjeni s tem, kakšna je trenutna, ali pa kakšna bo bodoča politična sestava Državnega sveta. Če poskušamo na to gledati bolj nevtralno, sistemsko ustavnopravno, se bomo morali strinjati, da je Državni svet, njegova mnenja, njegov veto itd., da so tiste institucije v tem sistemu, ki naj prispevajo k temu, da bi Državni zbor ponovno razmislil, bolj tehtno, bolj poglobljeno razmislil o nekaterih dilemah in da bi zaradi tega bile končne odločitve bolj kakovostne kot sicer. To je namen vključitve Državnega sveta v ustavni sistem, kot ga sam vidim.</p>
                  <p>Pri tem bi rad opozoril, da če primerjamo delovanje Državnega zbora s prejšnjim delovanjem trodomne skupščine v prehodnem obdobju, že po sprejemu ustave, bi lahko rekli, da je prej bistvena značilnost delovanja skupščine bila blokada, nezmožnost sprejemanja predpisov, medtem ko je temeljna značilnost sedanjega Državnega zbora izredno hitro sprejemanje mnogih zelo pomembnih predpisov. Mi sprejemamo zelo hitro na desetine in desetine zakonov in pri tem seveda prihaja do neusklajenosti, do praznin, do drugih težav, na katere nas včasih uspešno ali pa manj uspešno opozarja Sekretariat za zakonodajo, včasih opozicija, vse prevečkrat pa pride do razveljavitve šele naknadno pred ustavnim sodiščem. Tako, da ta praksa hitrega sprejemanja in problemi, ki nastajajo po sprejemu zakonov, pri nas govori za to, da bi morali z večjo naklonjenostjo gledati na vlogo Državnega sveta in na krepitev njene vloge.</p>
                  <p>Jaz bi s tega vidika želel opozoriti, da je recimo v poslovniški komisiji in enkrat tudi v tem Državnem zboru večina poslancev že glasovala za to, da se spremeni postopek ponovnega glasovanja o zakonu takrat, ko je vložen veto Državnega sveta. Ta večina seveda ni bila dvotretjinska, ki je potrebna za spremembo poslovnika, je pa vendarle bila že večina poslancev, ki so glasovali za tako opredelitev. Zaradi tega ne bi smeli tukaj preveč vehamentno razlagati kot enotnega stališča Državnega zbora nasproten pogled.</p>
                  <p>Jaz se zavedam, da je težko to spremeniti z zakonom, da gre tukaj za problem poslovnika, vendar pa štejem in bi še enkrat rekel to, da vlogo Državnega sveta primerjam z vlogo opozicije, našega sekretariata in drugih zagotovil, ki jih imamo v poslovniku, recimo na večfazni postopek, zakonodajni postopek bi opozoril, skratka na vse tiste garancije, ki naj prispevajo k temu, da bodo odločitve premišljene, dobre, kvalitetne in da pozneje ne bo prihajajo do težav, neusklajenosti ustavnih sporov itd. S tega vidika moram reči, da je ta Državni zbor pokazal, po mojem mnenju, pri sprejemanju poslovnika veliko naklonjenost za to, da je dal opoziciji oziroma manjšini poslancev posebno težo. Mislim na vse tiste določbe, ki govorijo o tem, kaj lahko tretjina poslancev zahteva, kaj lahko četrtina poslancev zahteva. Recimo mislim na ureditev preiskave na to, da četrtina poslancev lahko skliče sejo Državnega zbora in še na marsikaj drugega in s tega vidika bi pričakoval in mislim, da bi bilo koristno, če bi Državni zbor ponovno razmislil svoj odnos do Državnega sveta in ga obravnaval bolj naklonjeno.</p>
                  <p>Tukaj bom navedel še en argument, ki pa direktno izhaja iz ustave. Ustavna ureditev je takšna, da Državni svet lahko v vsakem trenutku praktično o vsakem vprašanju zahteva in doseže razpis referenduma. Jaz se bojim seveda takšne možnosti, da bi si</p>
                  <p>Državni svet zaradi manjšega razumevanja tukaj v Državnem zboru poiskal to pot uveljavljanja svoje vloge, ki ima seveda izrazito ustavno in jasno ustavno podlago. Se pravi, da si bo poiskal tisto točko, tisto vsebinsko vprašanje, kjer bo ocenil, da bo večina volivcev ocenila drugače in sprejela drugačno odločitev, kot jo ima Državni zbor in enako odločitev, kot jo ima Državni svet. Tisti, ki govorite, lahko tudi zelo vehementno o majhni vlogi Državnega sveta, kot je predvidena z veljavno ustavo, boste moral priznati, da je možnost razpisa referenduma, ki ga Državni zbor ne more preprečiti, izredno velika in da bi bilo seveda z vidika ustavnega delovanja parlamentarnega sistema veliko bolje nekoliko okrepiti vlogo Državnega sveta pri sprejemanju zakonov, pri obravnavanju veta, pri ponovnem odločanju o zakonu, kot pa, da se ta možnost uveljavitve išče preko referenduma.</p>
                  <p>To je moj, nekoliko drugačen pogled, ki ga tukaj izražam v osebnem imenu, ne v imenu poslanske skupine, ker teh stvari nismo prediskutirali in zato, ker se zavedam, da je marsikateri negativen odnos do tega zakona posledica tudi tega, da se pri njem preveč v ospredje postavljajo materialna vprašanja. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Najprej replika gospod Bučar, potem gospod Zagožen, gospod Mozetič in tudi jaz se sam javljam k besedi.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Spoštovani zbor! Jaz bi vendarle želel opozoriti na to, da ne bi mi reducirali, skrčili vprašanje samo na finančno vprašanje. Preko financ se namreč odraža težnja dati temu svetu drugo vlogo, kot jo po ustavi ima. V tem je stvar.</p>
                  <p>Konec koncev, če bomo tako zelo idealistični, humanistični, češ da nas materialna vprašanja ne zanimajo. Ko sem pogledal letošnji proračun, za ta svet je letos predvideno okrog (korigirajte me, če ne bom čisto točen) 300 milijonov dolarjev. Potrebna so minimalna sredstva, ne zaradi tega, da bi hotel zniževati; če hočemo imeti drugačen odnos do proračuna. Tudi strokovni aparat mora biti lociran v kurijah, v interesnih skupnostih ljudi. Zbornica ima svoj aparat in naj ga uporabi tudi za delo svojega predstavnika v tem. Sindikati imajo svoj aparat in tako naprej. Ne moremo govoriti, povečuje se nam proračun, hkrati imamo pred nosom stvari, ki nam jasno kažejo, da bi ga lahko bistveno zmanjšali, če se omejim samo na to točko. To je ena stvar.</p>
                  <p>Drugič. Veto! Ali ga omejiti samo na posamezne zadeve. Če hočemo govoriti o naših zakonih, tukaj je bila ravno o tem upravičena ugotovitev, da so naši zakoni precej slabi, na hitro narejeni in tako dalje. S tem se absolutno strinjam. Toda, če hočemo priti do dobrih zakonov, potem ne moremo že v naprej vgraditi korektiv veta, češ, če ga bomo malo polomili, bodo pa drugi za to poskrbeli. Se pravi, uvajamo nekega mentorja, ki naj bedi nad Državnim zborom, da bo malo bolj premislil, kakšen zakon bo dajal. Če je zakon kolikor toliko konsistenten, notranje skladen, potem ne gre samo za to, da mi neko določbo iz njega potegnemo in vržemo stran. Vsaka določba je organsko sestavljena. Se pravi, če smo neko določbo iz zakona potegnili ven in z vetom spremenili, potem smo dostikrat celoten smisel zakona spremenili, kar je treba jasno vedeti.</p>
                  <p>Še enkrat moram reči. Zakaj krepitev Državnega sveta? Meni to ni bilo pojasnjeno, ampak ne glede na to, že v ustavni razpravi so bili zelo močni pomisleki zoper ta svet. Tisti, ki so zasledovali našo ustavodajno proceduro, bi vas spomnil na to, da v prvotnem osnutku t.i. pisateljske ustave ta svet ni bil predviden. Mi smo ga potem zaradi pritiskov za drugi dom morali naknadno sprejeti po taki funkciji korektivnega dejavnika.</p>
                  <p>Ugovori proti temu svetu so bili predvsem s stališča, da diši po fašizmu, kajti to je uvajanje korporativizma v ustavni sistem. Če bi morali opustiti tako funkcijo, ki je bila po ustavi dodeljena temu svetu, potem sta dve alternativi: ali to, kar zdaj predlaga ta svet, ali pa ga enostavno črtati in brisati. Za to ima veliko podporo v mnogih krogih. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Gospod Ribičič je ugotovil, da je opozicija velikokrat opozarjala na to, da Državni zbor sprejema zakone, ki so v nasprotju z ustavo. Žal to drži, ampak večina v Državnem zboru tega ni upoštevala. Med drugim je prav gospod Ribičič predlagal precej takih določil v zakonih, ki jim je opozicija nasprotovala prav iz tega razloga, ker so bili v nasprotju z ustavo. Mnogi od teh so bili izglasovani in jih je Ustavno sodišče dejansko moralo razveljavljati. Zgodba se to pot ponavlja. Menim, da je tudi ta predlog, ki ga gospod Ribičič zagovarja, v nasprotju z ustavo in bi torej moralo Ustavno sodišče ponovno poseči. Sprememba ustavnega sistema na tak način, da se začne z zakonom o Državnem svetu, potem nadaljuje s poslovnikom in nazadnje bi to zahtevalo spremembo ustave, najbrž ne bo primerna pot, ki bi jo recimo Ustavno sodišče lahko potrdilo, ker pač ni mogoče spreminjati ustave zaradi določil nekih zakonov, ampak prej obratno. Zato bi bila prava pot predlog za spremembo ustave, predlog za to, da dobimo drugi zbor, ampak v tem primeru bi seveda ta drugi zbor moral biti izvoljen na podlagi splošne in enake volilne pravice, torej bi moral imeti drugačno sestavo, kot jo ima Državni svet. O tem je bilo res veliko govora v prejšnji skupščini. Morda bi takrat celo bila sprejeta odločitev o dvodomnem parlamentu, če ne bi bili pritiski za dvodomni parlament povezani pravzaprav s federalizacijo Slovenije, ki pa se ni zdela smiselna. Mislim, da tudi zdaj še ni. Ne vem, kaj bo pri nas prinesla prihodnost.</p>
                  <p>Ta predlog zakona bi bilo mogoče celo zavrniti. V kolikor bi bil potrjen in kasneje tudi sprejet, potem bo končal podobno kot mnogi drugi, torej na Ustavnem sodišču. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Mozetič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Lep pozdrav kolegicam in kolegom. Ne vem točno, kaj je zakonodajalec oziroma ustavodajalec mislil, vem pa, kaj je zapisal, ker sem to prebral. Iz tega razloga, če to, kar berem in kar je v ustavi zapisano, je jasno, da bom glasoval proti temu, da bi se ta zakon spreminjal oziroma glede na predlagani sklep, za sklep, da se ne sprejme oziroma ne nadaljuje postopka. Je pa res, da se bo treba enkrat zelo jasno v tem parlamentu zmeniti, kako bomo to proceduro in te zadeve peljali. Morda je res, da premalo razmišljamo, ali pa premalo študiramo, ko sprejemamo zakone, ampak to ni razlog da spremenimo in da tako, kot pravi gospod Bučar, da bi potem nek poseben organ, ki bi nas na to opozarjal, izven nas postavljali. Sami bi morali boljše delati, ampak dajmo se enkrat zamisliti nad hitrostjo, recimo hitrost. Zakaj je toliko forsiranja pri določenih zakonih, da jih prehitro sprejemamo in delamo. Samo za primer, recimo, šolsko zakonodajo, ne iz kakega drugega razloga. Cel sklop petih, šestih zakonov, ki bi jih verjetno v nekih normalnih državah sprejemali leto ali dve, jih moramo mi sprejeti v dveh mesecih. Normalno, da bo marsikaj slabega notri. Potem če vzamemo predloge zakonov, ki prihajajo iz Vlade. Včeraj, recimo, smo imeli en zakon, na katerega je bilo iz matičnega delovnega telesa približno dvajset, petindvajset redakcijskih amandmajev. Zakaj? Zato, ker je bil slabo pripravljen od strani predlagatelja. Komisije in odbori praktično ne delajo, ker nimajo časa delati, ker vseskozi sedimo na tem. So razlogi, da bi razmislili, da začnemo že enkrat boljše delati z vidika tega, da sprejemamo dobre zakone in zakone, ki ne bodo v nasprotju z ustavo, vendar to niso razlogi, da bi zdaj spreminjali zakon o Državnem svetu. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Kolegice in kolegi, tudi jaz odločno nasprotujem temu, da spreminjamo zakon. To sem zagovarjal tudi kot član Komisije za poslovnik. Pri tem se mi zdita bistveni dve stvari. Ne bom se spuščal v financiranje, ker mislim, da bomo o tem razpravljali drugje. Rad bi pa povedal dve stvari. Danes je bilo rečeno, da Državni svet nima nobene funkcije. Državni svet ima funkcijo, kot mu jo predpisuje ustava. Lahko pošilja vsa mnenja, vse tisto, za kar misli, da je potrebno, ustreznim odborom parlamenta in kot jaz vem in kjer sodelujem, smo ta mnenja vzeli zelo zares in smo o njih tudi razpravljali. Lahko sodeluje od prve obravnave in do konca. Druga stvar, ki se mi pa zdi bolj pomembna, je pa to, da želi nekdo preko stranskega vhoda priti do tega, da bo lahko odločal, ne da bi bil pri tem izvoljen, tako kot se v demokratičnih državah pusti. Navsezadnje nekoga, ki ga je izvolila peščica desetih ljudi, bo potem prišel in bo imel enak status kot poslanec in bo lahko odločal o vseh stvareh. Mislim, da o tem sploh ni debate in da se moramo tega zavedati. Drugo je, na stranski način bomo šli in spreminjali ustavo in naš poslovnik. Zato podpiram mnenje matičnega delovnega telesa. Ali želi še kdo besedo? Gospod Ribičič.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Hvala lepa. Gospod Zagožen je precej grobo govoril o neki množici, oziroma velikem številu predlogov, protiustavnih, ki naj bi jih jaz sam dajal, Ustavno sodišče pa razveljavljalo. V kolikor sem dajal kaj predlogov, kot se spomnim, so se v glavnem nanašali na lokalno samoupravo in tam je bil takšen zaključek, da sem zaradi protiustavnosti, ali mojega mnenja, da je nova mreža določena na protiustaven način, odstopil kot predsednik komisije in je Ustavno sodišče naknadno ugotovilo zelo jasno, da so te rešitve resnično protiustavne in nam naložilo, da jih spremenimo, tako da je ta ocena ne glede na to, da je bila uporabljena v razpravi na precej nekorekten način, vprašljiva, ali pa vsaj enostranska.</p>
                  <p>Tista trditev, pri kateri vztrajam, je, da imamo neke institucije v našem ustavnem sistemu, ki prispevajo k večji kvaliteti zakonodajnega dela in da so ob posebni vlogi, ki jo ima manjšina oziroma opozicija, in drugih garancijah, ki jih imamo v zakonodajnem postopku, da je Državni svet ravno tista institucija, ki naj k temu prispeva. Jaz nisem zagovornik tega zakona, ki je tukaj predlagan. Sem celo rekel, zelo jasno, da je preveč poudarka materialnim vprašanjem. sem pa zagovornik nekega stališča, da bi Državni zbor sam moral razmišljati o tem, da bi imel bolj naklonjen, bolj pozitiven odnos do Državnega sveta iz razlogov, ki sem jih navedel.</p>
                  <p>Seveda je možno tudi na podcenjevalni način govoriti o tem, koga zastopajo svetniki v Državnem svetu, ampak recimo ta trenutek, vsaj kot prva rešitev za prvi mandat, je le treba poudariti, da je 22 svetnikov neposredno izvoljenih kot predstavniki lokalnih interesov na neposrednih volitvah in da s tega vidika seveda njihove pripombe, mnenja, veto, če ga vložijo, pač mora imeti neko težo. Včeraj se je pokazalo v razpravi o nekem drugem zakonu, kako vprašljiva je rešitev, ki jo imamo. Nek zakon zaradi veta pade, potem pa ni rešitve tistega vprašanja zelo dolgo časa. Mislim, da bi morali s tega vidika mi sami razmišljati o tem, kako dograditi vlogo Državnega sveta, da bi bila bolj smiselna.</p>
                  <p>Seveda sem bil jaz pristaš zbora pokrajin takrat v ustavni diskusiji in nisem bil v nobenem smislu avtor tega Državnega sveta in se absolutno strinjam s tem, kar je doktor Bučar tukaj povedal. Na njegov predlog je pač prišlo do tega, da je namesto tiste dvodomnosti prišlo do oblikovanja tega Državnega sveta. Zdaj, dokler ne bo ustavne spremembe, ga imamo in jaz se zavzemam za to, da ga obravnavamo bolj naklonjeno in malo manj pod vplivom tega, katere politične silnice v njem ta trenutek prevladujejo, ker mislim, da moramo sistem graditi pač s tega vidika, da bo vloga Državnega sveta še, po mojem mnenju, veliko bolj sporna, pa tudi veliko bolj pomembna v tisti situaciji, ko bomo imeli v Državnem zboru eno koalicijo, medtem ko bodo večinsko prevladovale politične silnice pa povsem nasprotne v Državnem svetu. Čeprav je jasno in to sprejemam kot nekaj zelo pozitivnega, da je Državni svet institucija, kjer imajo stranke bistveno manjšo vlogo, je pa jasno, da se vsaj v prehodnem obdobju s temi neposrednimi volitvami na neki način ta stvar prekriva. Jaz se ne zavzemam za kaj drugega, niti ne za sprejem tega zakona, ampak bolj za to, da bi spremenili ta odnos do Državnega sveta, tako kot je zmogla večina v Državnem zboru, to, ko je šlo recimo za vprašanje pravice manjšine v tem Državnem zboru glede preiskovalnih komisij in še česa drugega. Hvala lepa.    </p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Bučar, potem gospod Potrč.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Če dovolite, samo kratko dopolnilo, ker je bila tukaj zdaj aludirana to, da je polovica tega sveta vendarle neposredno izvoljena. To je trenutno tudi res, toda samo zaradi tega, ker še ni bila oblikovana lokalna samouprava po novi ustavi, je bilo treba svet takoj organizirati, je prišlo do odločitve, da se zaenkrat, ampak samo za sedanje volilno obdobje dovolijo tudi neposredne volitve v ta segment Državnega sveta. Samo to. Če sem malo hudoben še, ni se zadosti samo izgovarjati zaradi tega, kaj je sodišče pri lokalni samoupravi insistiralo, gre tudi za vprašanje, kaj bi bili morali storiti, pa nismo. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč in potem gospod Kristan. Repliko imate? Najprej ima repliko gospod Ribičič, se opravičujem.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Saj bom čisto kratek. Jaz sem v svoji diskusiji izrecno poudaril, da to velja samo za ta mandat, kar bo iz stenograma razvidno, tako da je bila replika glede tega odveč. Poudaril sem tudi, da je 22 od 40 svetnikov neposredno izvoljeno v tem mandatu in to je seveda več kot polovica. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Repliko ima gospod Pukl.</p>
               </sp>
               <sp>
                  <speaker>VITODRAG PUKL:</speaker>
                  <p>Hvala za besedo. Repliciral bi dr. Ribičiču. Namreč, to poudarjanje, da je ta parlament sprejel manjšinsko zaščito strank glede predlogov 30, 23, ne vem, če bi to dejstvo posebej izpostavljali, kar je samo po sebi umevno v vseh parlamentih Evrope. Mi, ko smo prišli v parlamentarno demokracijo, seveda veliko poslancev ni vedelo, kaj to pomeni, kaj so preiskovalne komisije, kdo jih lahko predlaga, kdo lahko to, ono in tretje. Mi smo se zgledovali po vzorcu zrelih parlamentarnih komisij in to ni nekaka boniteta, ki je bila primerljiva s tem, da bi morali dati protiustavno neke pristojnosti svetu, ampak gre za popolnoma običajen način izvajanja parlamentarne demokracije v Evropi. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika gospod Ribičič.</p>
               </sp>
               <sp>
                  <speaker>DR. CIRIL RIBIČIČ:</speaker>
                  <p>Tudi tokrat bom kratek. Z gospodom Puklom se strinjava o tem, da je to pozitivno, da smo dali manjšini poseben položaj, seveda pa ni točen njegov podatek, da je to nekaj običajnega v evropskih parlamentih. To je bilo povzeto, pa ne niti v celoti uveljavljeno, povzeto iz nemškega sistema, vendarle so v izraziti manjšini v Evropi države, ki so priznale možnost uvedbe preiskovalnih komisij z 1/3 podporo poslancev. Tukaj smo mi, bi rekli, na čelu, ali pa orjemo ledino pri zagotavljanju posebne pozicije manjšine in opozicije v našem parlamentu, kar je gotovo pozitivno in zavzemam se za to, da bi podobno ravnali tudi pri Državnem svetu, za nič drugega. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Replika še gospod Peterle.</p>
               </sp>
               <sp>
                  <speaker>ALOJZ PETERLE:</speaker>
                  <p>Spoštovani zbor! Mislim, da ni pravi kriterij naklonjenost, ampak, da je pravi kriterij ustavnost. Zato bi želel, da se pogovarjamo v tem duhu, kot je začel današnjo razpravo poslanec dr. Bučar. Moram povedati, da ne doživljam sveta v njegovih dosedanjih odločitvah kot nekakšnega gremija modrecev, ki bi dobrohotno svetoval parlamentu, naj to ali ono stori drugače, ampak kot izrazito interesno družbo, ki nastopa kot politični korektiv, ne pa kot hiša, ki želi, da bi bili zakoni boljši. Podpiram močno stališča odbora in dr. Bučarja.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potrč. Prosim.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. Prepričan sem, da bi kvaliteti dela Državnega zbora in kvaliteti sprejetih odločitev kar pomembno prispevalo, če bi se držali dnevnega reda in vprašanj, ki jih obravnavamo. Mislim, da je velik del današnje razprave šel mimo tega. To je pač moje prepričanje. Jaz osebno predloga zakona ne podpiram in bom podprl stališče odbora. Moji razlogi pa so zato veliko bolj praktični, najbolj poenostavljeno rečeno, v stališču Vlade. Način odločanja Državnega zbora ne mora urejati nek tretji zakon, ampak samo Poslovnik Državnega zbora in kar zadeva materialnih pravic, je ustava na žalost ali pa na srečo za Državni svet zelo omejujoča in preko nje ni mogoče iti. Vse drugo, kar smo danes govorili o siceršnji funkciji četrte obravnave sveta takšnega ali drugačnega položaja, je za mene možen različen pogled, ki v to tematiko ne sodi. Jaz bom zelo vesel, če bomo še kdaj to točko odprli. Takrat bom imel nekaj svojih pogledov, danes pa o njih ne bi želel razkladati. Moram reči, da z mnogimi, pa ne bom nič našteval, ki so danes zelo enostransko  o nekaterih stvareh govorili, ne soglašam. Ampak ker to ni tema te diskusije, se mi zdi škoda, da bi z njimi polemiziral, pa še sam pomagal k temu, da temo odvračamo, ne govorimo pa o bistvu vprašanja. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Predlagam, da damo najprej še besedo gospodu Kocijančiču in potem še gospodu Kristanu. Izvolite, gospod Kocijančič.</p>
               </sp>
               <sp>
                  <speaker>MAG. JANEZ KOCIJANČIČ:</speaker>
                  <p>Spoštovani gospod podpredsednik, kolegice in kolegi! Mi imamo v obravnavi zakon, ki ima pravzaprav zelo omejeno vsebino. Gre za nekaj finančnih posojil glede poslovanja Državnega sveta in za določbo, ki je tudi po mojem prepričanju enaka, kot je pred menoj govoril kolega Potrč, zadeva, ki bi se morala urejati s poslovnikom, namreč z določbo, da bi moral imeti Državni zbor večjo fleksibilnost, večjo možnost da tam, kjer doživi veto, lahko tudi sam spremeni posamično določbo zakona.</p>
                  <p>Kar se tiče finančnih določil so normalno legitimna vsa mnenja. Menim pa seveda, da je razpravljati o sistemski poziciji posamičnih organov skozi finance skrajno nemodro in da ne vzdržijo kritike teze, da je tako ali drugačno financiranje ustavno pravno vprašanje. Tudi, kolega dr. Bučar, če bi se Državni zbor na to stališče postavil in če bi z vidika konflikta kompetenc, za kar v bistvu pravno teoretično gre, poskušal urejati vprašanja, potem bi lahko morda prišel celo do zavržne ideje, da naj Državni zbor ukine financiranje Ustavnega sodišča, ki je bilo mnogo večkrat v konfliktu s stališči Državnega zbora kot je Državni svet. Mislim, da se da o tej stvari zelo umirjeno razpravljati in da zadeva nima teh razsežnosti. Mimogrede, financiramo tudi organe, ki jih sploh ni zapisanih v ustavi in imajo neprimerno manjše kompetence od Državnega sveta.</p>
                  <p>Kar se tiče določbe, da bi lahko Državni zbor spreminjal posamične člene zakonov, pri katerih doživi veto, pa po mojem prepričanju ne širi kompetenc Državnega sveta, ampak širi kompetence Državnega zbora po logiki stvari; je stvar razmisleka. V vsakem primeru se mi zdi, da bi se dali stvari, da uporabimo</p>
                  <p>izraz naklonjeno, smiselno ali kakorkoli, razpravljati na drug način.</p>
                  <p>Povedal sem mnenje, da tudi jaz delim stališče, da je vprašanje, ali spreminjamo ali ne posamične člene v zakonu na podlagi veta Državnega sveta, poslovniško vprašanje in da ga ne moremo urejati z navadnim zakonom, ampak da za to potrebujemo spremembo poslovnika, ki je tudi zakon po svoji veljavi in kjer se zahteva dvotretjinska večina, pri financiranju pa seveda stvar precene trenutnih ali dolgoročnih interesov, kako se bomo opredeljevali. Je pa seveda ob vsem tem še odprta vrsta ustavno pravnih vprašanj, o katerih bi se pa kazalo pogovoriti ob drugi priliki, z mnogo več strpnosti in poslušanja argumentov. Recimo tista hitra diskvalifikacija, da je Državni svet korporativistično sestavljen in da je to spominja na fašistične režime, je taka, drži, ne drži, korporativizem po svoji vsebini izhaja iz drugih časov, predvsem iz srednjeveške stanovske ureditve, se pravi, da se je na svetu pojavil pred fašizmom in ga je - kot vse kaže, primerjalna analiza ustavnih sistemov bi to potrdila - tudi preživel. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kristan, izvolite.</p>
               </sp>
               <sp>
                  <speaker>DR. IVAN KRISTAN:</speaker>
                  <p>Hvala lepa. Meni je žal, da je diskusija pravzaprav šla v eno drugo smer, kot je bilo mišljeno pravzaprav s tem zakonom, da je šla v smer, ali je Državni svet potreben ali ni, ali je celo legitimen, ali ni in tu so bili izraženi argumenti, da ni legitimen. To je, bi rekel, dobro, potem se je treba na takšno razpravo seveda bolj pripraviti, se mi zdi, da nismo bili vsi skupaj na ta tok razprave pripravljeni, vključno z menoj. Jaz sem v teku tudi te razprave pripravil en predlog, zdaj ne vem, če je to izvedljivo ali ne, da bi recimo mi umaknili 2. člen zakona, ki se nanaša na 55. člen, ker smo smatrali, da je pač možno ob tem, ko zakon ureja institut odložnega veta, da je tam možno dodati še en stavek, kjer bi zakon, ko je uredil ta institut, tudi rekel, kaj se potem zgodi s tem institutom. To je bila naša logika, ni bila logika zdaj, da bi kakorkoli šli protiustavno, ampak se mi zdi, da so ti argumenti tudi sprejemljivi, ki ste jih navajali, da je pač to urejeno v poslovniku in ker je za poslovnik predvidena strožja večina, je ta logika sprejemljiva, torej, da se umakne to pač iz tega predloga zakona. Tako da bi jaz v imenu Državnega sveta, sicer mu je treba dati potem še formalno možnost, da to naredi, da bi umaknili 2. člen zakona in da bi ostali v bistvu pri, se mi zdi, da je jedro tega, tudi kar je bilo tu diskutirano, zlasti, kar je gospod Bučar govoril, češ da je cel ta kompleks financiranja protiustaven, da je iz tega pač logično, da je treba v zakonu nekaj reči o tem in mi smo tu predlagali dve določbi. in sicer smo predlagali, da bi se ta 47. zakona vnesel 47.a člen, ki bi govoril o pravici, bi rekel, predlagati sredstva. Tu je  zapisano, sredstva za delo Državnega sveta določi Državni zbor na predlog Državnega sveta in so sestavni del proračuna Republike Slovenije. Skratka, tukaj bi šlo za to načelno določbo, da se pač nekje evidentira to, da Državni svet obstoji in da lahko predlaga ta sredstva Državnemu zboru v okviru proračuna. Tako, kot delajo to drugi ustavni subjekti. In da se mi zdi, da je potem smiselno tudi s te diskusije ohraniti dopolnitev 62. člena, saj se mi zdi, da je ta predlog za drugi odstavek, se mi je zdelo, da ni sporen, ko gre torej za to pravico nadomestila, da se tukaj uzakoni pravica nadomestila v pavšalnem znesku in mi smo ravno tukaj povzeli pač prejšnjo prakso. Gospod Bučar pravi, da se ne bi smeli na to sklicevati, ampak dejstvo je. Gre enostavno za dejstvo, da je v zakonu ostala ista formulacija, kot je poprej veljala za delegate. To je formulacija, da je delegat častna funkcija in sedaj je to bilo zapisano za člana Državnega sveta, da je častna funkcija in to je v bistvu ostalo, kar se tiče financiranja in je na tak način urejeno. Tako, da smo mi zgolj iz iskanja neke pregmatične rešitve šli v to. In sedaj, če zakon tega ne bo uredil, in če dr. Bučar pravi, da je vse to protizakonito, protiustavno, potem moramo mi zapreti trgovino, ker drugače mi ne moremo delati. In sedaj, kar se tiče drugih pomislekov, glede na to, da ni razprava, sedaj vendar moramo odgovoriti na nekaj stališč, ki so bila tukaj izražena. Računam, da se bodo ta stališča ponovila, ko bomo mi predložili naše pripombe na poslovnik in jih bomo takrat namesto tukaj pri 55. členu potem predlagali.</p>
                  <p>Gre torej za problem obravnave odložnega veta. Moram povedati, da ne sprejemam izhodišča dr. Bučarja, zlasti ne sprejemam tudi stališča gospoda Pukla v zvezi s tem, če bi Državni zbor po vloženem odložnem vetu z amandmajem spremenil zakon, da bi to pomenilo uvedbo dvodomnega sistema. To je mišljeno po mojem pač popolni dvodomni sitem. Mi imamo pač v teoriji in v praksi dva sistema dvodomnosti. Eden je popoln, en drug je nepopoln in v Evropi seveda so znani primeri popolne dvodomnosti, pa tudi primeri nepopolne dvodomnosti, kakršen je naš. S tem, če bi pač Državni zbor šel v to smer, to ne pomeni uvedbe popolnega dvodomnega sistema. Opozoril bi vas lahko na ureditev Zvezne Republike Nemčije, kjer prav tako ni v njihovi ustavi v temeljnem zakonu opredeljen njihov parlament kot dvodomni. Prav tako sta dve sestavini tega parlamenta in nemški Bundesrat je v podobni poziciji kot naš Državni svet, vendar tam je ta postopek obravnavanja zakona urejen s stališča, da se pride do boljše rešitve zakona. Tam imajo v bistvu pet faz, tako da najprej njihov Bundesrat izrazi željo po sestanku uskladitvenega odbora, ta pripravi novo rešitev ali pa predlaga staro in šele potem nastopi Bundesrat z odložnim vetom.</p>
                  <p>Pri nas je potrebno povedati, da je bil Državni svet pač takrat v tisti razpravi, pri kateri je tudi dr. Bučar sodeloval zelo intenzivno, je nastal pravzaprav popolnoma v zadnji fazi potem, ko je bil zavrnjen zbor regij, ki je sicer dobil zelo visoko podporo v javni razpravi in potem je prišel Državni svet v igro in je bil kot takšen sprejet z drugačno sestavo, kot bi sicer bil zbor regij. Moram reči, da tako, kot smo Državni svet doslej razumeli, ni to koncept tistega Državnega sveta, o katerem je govoril gospod Bučar, da bi tu bile "kurije", ki bi bile neka avtonomna mesta, kjer bi se odločalo o tem, kaj bo potem na Državnem svetu, vključno s tem, da bi "kurije" morale financirati svoje člane Državnega sveta. Po moje je ta razlaga netočna. Moram reči, da posebej ne sprejemam tega očitka, da nismo demokratičen zbor, ker nismo demokratično izvoljeni. Ugotavljam, da je vendar 22 svetnikov od 40-ih bilo neposredno izvoljenih, da so dobili kar zavidno večino, verjetno več kot kateri poslanci, tako da ta demokratična legitimacija je bila dana za ta del državnih svetnikov kot zastopstvo lokalnih interesov. Sedaj je vprašanje, kje naj bi teh 22 svetnikov iskalo svojo "kurijo" in kdo naj bi teh 22 svetnikov financiral, kdo naj bi za njih sprejemal proračun.</p>
                  <p>Mi smo se zavzemali za korekcijo zakonodajnega postopka z enim samim namenom, da bi prišel zakon kot končni rezultat izboljšan, da ne bi bilo tistih sestavin, ki so po eni strani lahko vprašljive z oportunitetnega stališča, drugič pa s stališča ocene, ali so rešitve ustavne ali niso protiustavne. Želeli smo, da bi postal zakonodajni postopek bolj racionalen, da ne bi bilo potrebno ponoviti dveh ali treh korakov, namesto, da se z amandmajem spremeni zakon. Recimo, kot je bilo pri zakonu o visokem šolstvu, da smo se najprej z odložnim vetom opredelili do zakona o visokem šolstvu, in sicer smo se opredelili negativno samo zaradi enega člena, ker smo menili, da rešitev ni ustavna. Potem je bil navajan argument, češ da ni smiselno dober zakon o visokem šolstvu zavrniti zaradi enega člena, ki ga osporava Državni svet in takrat se je Državni zbor zavezal, da bo komisija predlagala novelo tega zakona, kjer bi sanirali ta sporni člen. V tej obravnavi novele se je zgodilo, da Državni zbor ni sprejel novele in je potem bilo potrebno še tretje dejanja, to je, da je moral Državni svet iti v ustavni spor in spodbijati ta člen ter je potem Ustavno sodišče sprejelo začasno odredbo. To je naš motiv - racionalizacija zakonodajnega postopka in nič drugega. Če je bilo rečeno, da bi takšen korektiv pomenil prehajanje v dvodomni sistem, po moje mi tega nismo nikjer niti izražali, nismo imeli namena dati takega vtisa, da bi to pomenilo prehod v popolno dvodomnost, ker smo s to ustavno ureditvijo, kakršna je, jo sprejemamo in poskušamo v njej delovati kot se da dalje.</p>
                  <p>Moram reči, da mene nekoliko moti ta negativna opredelitev dr. Bučarja do Državnega sveta in da je danes menil za potrebno, da stare diskusije potegne na dan in očita Državnemu svetu, da je nastal, ne vem po čigavi volji sicer, ampak da so bili pomisleki zaradi tega, ker to diši po fašizmu. Jaz bi to nianso v tej diskusiji v imenu Državnega sveta želel odkloniti. Moram reči, da se v nobeni naši akciji nismo zgledovali po fašističnih korporacijah in ne bi želeli, da bi se ta očitek še naprej lepil na Državni svet.</p>
                  <p>Gospod podpredsednik, dajem ta predlog, če bi kaj pomagal, da bi izločili iz tega predloga 2. člen predloga zakona, tisti, ki se nanaša na 55. člen, v zvezi z odložnim vetom, menim pa da bi bilo koristno ohraniti zakon zaradi rešitev teh materialnih vprašanj, da ne bi bilo še v naprej sporov. To pomeni, da bi ohranili 1. člen, pa vsaj prvi odstavek 3. člena, ki uvaja spremembo drugega odstavka 62. člena zakona. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Repliko dajem gospodu Bučarju. Prej bi pa rad opozoril, da je skladno s poslovnikom, da mi najprej glasujemo o mnenju, ki ga je dalo delovno matično telo, in to je, da se zakon ne sprejme. Seveda, če ta predlog ne bo sprejet, boste imeli pa potem možnost, da na odboru tudi sporočite svoje stališče. Prosim, gospod Bučar.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Samo eno preciziranje, da ne bi mogoče katerikoli član Državnega sveta smatral moje stališče kot napad na njegovo osebnostno integriteto, ali da bi ga celo fašizma obsodil. Torej, to je zelo jasno, jaz sem samo povedal in še enkrat ponovim. V razpravi o uvedbi tega sveta se je v ustavni razpravi pojavilo tudi več prigovorov, med njimi nekateri tudi, češ da je korporativizem izrazito fašistična iznajdba in so pri tem citirali zlasti primer Musolinijeve Italije, ker je bil ravno korporativizem visoko povzdignjen na državni nivo. Hkrati lahko opozorimo tudi recimo na Salazarjevo Portugalsko itn., samo za to gre, da ne bi zdaj kdo meni očital, da podtikam kaj takega. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Mislim, da smo razpravo zaključili. Sprašujem, če želi še kdo besedo. (Ne.) Razpravo zaključujem in prehajamo na glasovanje.</p>
                  <p>Na glasovanje dajem predlog naslednjega sklepa: "Državni zbor Republike Slovenije predloga zakona o spremembi in dopolnitvah zakona o Državnem svetu ne sprejme". Ugotovimo sklepčnost! (53 prisotnih.)</p>
                  <p>Kdo je za? (42 poslancev.) Je kdo proti? (6 poslancev.)</p>
                  <p>Ugotavljam, da je sklep sprejet. S tem je zakonodajni postopek končan.</p>
                  <p>Prehajamo na <title>32. TOČKO DNEVNEGA REDA</title> in na <title>DRUGO OBRAVNAVO PREDLOGA ZAKONA O POROŠTVU REPUBLIKE SLOVENIJE ZA NAJETJE POSOJIL ZA IZGRADNJO RAZŽVEPLALNE NAPRAVE NA BLOKU 5 TERMOELEKTRARNE ŠOŠTANJ</title>.</p>
                  <p>Predlog zakona sta v obravnavo zboru predložila poslanca mag. Franc Avberšek in dr. Vladimir Topler.</p>
                  <p>Želi predlagatelj besedo? Prosim, gospod Avberšek.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala lepa. Kolegice in kolegi! Pred nami je zakon o garanaciji za najetje kreditov za izgradnjo razžveplalne naprave v Termoelektrarni Šoštanj, tokrat v drugi obravnavi. Predlagatelja sva pri pripravi zakona za drugo obravnavo upoštevala sklepe Državnega zbora iz prve obravnave. Upoštevani so vsi amandmaji Vlade, ki so bili podani v prvi obravnavi tako, da Vlada praktično ni imela pripomb na ta predlog v drugi obravnavi, in pa upoštevala sva tudi vsa mnenja oziroma smiselno upoštevala mnenje Sekretariata za zakonodajo in pravne zadeve ter tako pripravila zakon, na katerega je potem Odbor za finance dal tudi amandmaje. Trije so redakcijske narave, dva pa sta tudi vsebinske narave. Predlagatelja se s temi amandmaji strinjava. Moram povedati, da osebno amandma Odbora za finance, ki predvideva no 1.a člen, da investitor izgradnje te razžveplalne naprave na bloku 5 v Termoelektrarni Šoštanj pri izbiri izvajalcev investicijskih del dolžan upoštevati pogoje, ki veljajo za oddajo javnih del. Torej, tudi to podpirava, ker meniva, da bo na takšen način zagotovljena s temi razpisi maksimalna udeležba, seveda predvsem domačega znanja pa tudi domače industrije, domačega dela, ne podpirava pa predloga amandmaja, ki ga je podala skupina poslancev s prvopodpisanim gospodom Zupancom, kjer je predvideno, da se doda alinea, da bi se moral konzorcij vključiti v delo ne glede na izbor izvajalca pod konkurenčnimi pogoji tako, da bo delež večji kot 50%.</p>
                  <p>Moram povedati, da tak amandma seveda posega na eno drugo področje, to je na izbor izvajalca, ne pa na področje tega zakona, ki ima en in izključno ta cilj zagotoviti seveda garancijo za najetje ustreznih kreditov. Skratka predlagava, da se amandmaji Odbora za finance sprejmejo, da pa se amandma skupine poslancev zavrne. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Predlog zakona je obravnaval Odbor za finance in kreditno-monetarno politiko kot matično delovno telo. Prosim poročevalca gospoda Kopača, da poda mnenje.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala za besedo. Odbor je zakon obravnaval in nam predlagal štiri amandmaje, od tega sta dva redakcijske narave, eden je na nek način posledičen glede na čiščenje teksta z redakcijskimi amandmaji in gre za drugi amandma, ki natančneje definira obveznost Republike Slovenije izdanih poroštev, potem imamo pa še en amandma, za katerega lahko rečemo, da je vsebinski. Gre za četrtega po vrsti, ki predvideva, da mora investitor izgradnje pri izbiri izvajalcev investicijskih del upoštevati pogoje, ki veljajo za oddajo javnih naročil. Dilema, s katero smo se soočili na odboru, je bila namreč ta, da gre za angažiranje strahotno velikih sredstev, ki naj bi jih plačevali uporabniki električne energije. V primeru, da pa investicija ne bo uspela tako, kot je zamišljeno, pa seveda davkoplačevalci, kar je načeloma oziroma v glavnem eno in isto vsaj statistično, vendar pa, ker še nimamo sprejetega zakona o javnih naročilih, ki bi zavezoval tudi podjetje, kot je ELES, oziroma podjetje, ki bo investitor razžvepljalne naprave, smo se odločili, da dokler ni tega splošnega zakona, ki je bil sprejet šele v prvi obravnavi, v drugi obravnavi še niti ni bil obravnavan, skratka, predpišemo tudi za ta, tako velik finančni projekt pravila igre, ki veljajo za oddajo javnih naročil in v imenu odbora seveda predlagam in prosim, da ta amandma podprete. Amandmaja skupine poslancev, ki ga je omenil tudi že predlagatelj zakona, v času zasedanja odbora še nismo imeli pred seboj in se do njega tudi nismo opredelili. Predlagam, kot izhaja iz poročila odbora, da sprejmete zakon in amandmaje odbora. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Ali želi besedo predstavnik sekretariata? Ali želi besedo predstavnik Vlade? (Ne.) Prehajamo na glasovanje o amandmajih. Najprej ima proceduralno gospod Pregelj. Splošne razprave zdaj ni, ker smo v drugi obravnavi. To sta sklepa. Skladno s poslovnikom je potrebno amandmaje vložiti do začetka obravnave. Vi ste tale rok malo zamudili, ampak kljub temu, ker je amandma vložen, bomo o njem tudi razpravljali.</p>
                  <p>Najprej imamo amandma, ki ga predlaga odbor k 1. členu. Besedilo prvega odstavka tega člena se spremeni tako, da se v celoti glasi: "Republika Slovenija daje poroštvo za obveznosti iz domačih in tujih posojil, najetih za financiranje in izgradnje razžveplalne naprave na bloku 5 v Termoelektrarni Šoštanj". Želi kdo besedo? (Ne.) Dajem amandma na glasovanje. Glasujemo o amandmaju odbora k 1. členu. Ugotovimo sklepčnost! (46 prisotnih.)</p>
                  <p>Kdo je za? (37 poslancev.) Je kdo proti? (Nihče.)</p>
                  <p>Ugotavljam, da je prvi amandma sprejet.</p>
                  <p>Drugi amandma predlaga odbor in se glasi. Druga alinea drugega odstavka se spremeni tako, da se glasi: "Obveznosti Republike Slovenije iz danih poroštev ne morejo nastopiti pred potekom 6 mesecev od ugotovitve uspešno zaključenega poizkusnega obratovanja razžveplalne naprave na bloku 5". Želi kdo besedo? (Ne.) Ugotovimo sklepčnost! (43 prisotnih.) Ugotovimo sklepčnost! (47 prisotnih.)</p>
                  <p>Kdo je za? (45 poslancev.) Je kdo proti? (Nihče.)</p>
                  <p>Ugotavljam, da smo drugi amandma sprejeli.</p>
                  <p>Sedaj imamo amandma, ki ga nimate razmnoženega na klopi, ker smo ga pravkar dobili od Slovenske ljudske stranke. V drugem odstavku se doda nova druga alinea, ki se glasi: "Komisijo za izvedbo javnega razpisa in izbiro najugodnejšega ponudnika za izvajalca del pri izgradnji razžveplalne naprave na bloku 5 v Termoelektrarni Šoštanj sestavljajo člani, ki jih imenujejo investitorji, posojilodajalec in javna podjetja, ki prodajajo električno energijo ter v imenu Republike Slovenije Vlada Republike Slovenije. Število članov oziroma delež članov, ki jih v komisiji imenuje Vlada, naj bo sorazmerno velikosti danega poroštva v primerjavi z velikostjo celotne investicije".</p>
                  <p>Želi kdo besedo? Gospod Pregelj. Prosim.</p>
               </sp>   
               <sp>   
                  <speaker>ŽARKO PREGELJ:</speaker>
                  <p>Spoštovani! Poslanska skupina predlaga ta amandma, ker meni, da je 1. člen tisti člen, ki določa pogoje, pod katerimi bo država dala poroštvo za najeta posojila. Eden od teh pogojev menimo, naj bi bil tudi pogoj, da država sodeluje pri izbiri izvajalca. Zavedati se moramo, da je v resnici poroštvo sicer trenutno zgolj neke vrste garancija za morebitno nesposobnost vračanja kreditov s strani investitorja, toda vsekakor je to tista temeljna garancija, ki celotno investicijo postavlja v ustrezne mednarodne finančne okvire in jo na ta način tudi v resnici omogoča. V resnici je poroštvo delež pri sami investiciji, zato smo mnenja, da je prav, da država tukaj popolnoma ščiti svoj interes in da je ta interes pred določenim eventualnim podjetniškim interesom. Zato predlagamo, da naj delež članov, ki jih v komisijo imenuje Vlada Republike Slovenije, sorazmeren velikosti danega poroštva za najeta posojila v primerjavi z velikostjo celotne investicije. Torej, če poroštvo pokriva 60% investicije, naj bo tudi 60% članov v tej komisiji imenovanih s strani Vlade. Gre za to, da država pri tako pomembnem objektu ščiti interes države, ki vemo, da je lahko različen na več nivojih, od tega, da je investicija pravočasno izvedena, do tega, da zraven sodelujejo tudi domači izvajalci, da se uporabijo domači materiali in podobno.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Predstavnik sekretariata, gospod Baškovič, prosim.</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Jaz ne bi govoril o vsebini tega amandmaja, ampak glede na prejšnje razprave o kvaliteti zakonov in njihovi urejenosti bi samo to rad povedal, da ta amandma, ki je pravkar vložen, po vsebini ne more soditi med alinee drugega odstavka, ker tam imamo pogoje za poroštva. Tu gre pa za izvajanje postopkov na strani investitorja, in to bi moralo iti nekam drugam. Če že naj bo v zakonu, naj bo na neki drugi lokaciji. Toliko bi pripomnil. Tudi ta amandma poslancev, ki je bil prej vložen k 1. členu kot alinea, bi tudi sodil na neko drugo mesto, tja, kjer je 1.a člen že prijavljen, na primer, ki govori o tej izbiri. Vsebinsko se na tisto bolj veže, kot pa na pogoje za poroštva. Samo toliko bi opozoril. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Avberšek.</p>
               </sp>   
               <sp>   
                  <speaker>MAG. FRANC AVBERŠEK:</speaker>
                  <p>Hvala lepa. Jaz v načelu sprejemam takšen predlog sklepa, se pa strinjam seveda, torej, če bi bil to predlog sklepa oziroma bi predlagal, da je to predlog sklepa, ne pa alinea k zakonu. Mislim, da smo obrazložitev slišali, ampak na vsak način pa naj se posojilodajalec ne bi pojavljal v tej komisiji. Zelo verjetno, ker gre za taka sredstva, bo ta iz inozemstva v tisti želji, da bomo čim bolj pregledali, kaj bodo delali domači, ne vidim nobene logike, da bi se posojilodajalec pojavil v tej komisiji. Mislim, da pa investitorji in javna podjetja, na vsak način to, kar je v enem od sklepov, kot sem videl, predlagano, saj gre za odgovornost tudi celotnega energetskega sistema. V kolikor elektrarna ne bo imela denarja, je naslednja stopnja, kjer se bo poskušalo pred garancijo uveljaviti in poravnati obveznosti, energetski sistem. Zato mislim, da je to, da so javna podjetja, ki proizvajajo električno energijo v tej komisiji prav v redu in mislim, da ni nič narobe. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Gospod Pregelj, prosim.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Problem posojilodajalca smo potegnili oziroma zakaj smo sploh vključili posojilodajalca v to komisijo? To je v bistvu vzporednica s postopki, ki jih običajno uporablja Evropska investicijska banka. Res je, da gre tam za nekoliko drugačno vlogo same banke. Namreč za tisti kredit, ki ga banka da zahteva tudi soglasje na izbiro izvajalca. Vemo, da zahteva, da je izvajalec izbran z mednarodnim razpisom in ko je izbran s strani investitorja, zahteva banka, da ima možnost, da da na to soglasje.</p>
                  <p>To se pravi, v kolikor je vsebina razumljiva, predlagam, da naredimo redakcijo; to se lahko da sicer v tretji obravnavi naredi, da se pač za posojilodajalca ne misli, da mora biti ravno v tej komisiji, da pa ima možnost dati to naknadno soglasje, kajti to je navada pri takih projektih. Zdaj upam, da smo tukaj razumljivi.</p>
                  <p>Glede same lokacije amandmaja. Formalno se sicer lahko strinjamo, da to ni amandma k 1. členu, ker dejansko bi bolj sodil k 1.a členu. Žal, takrat smo prezrli, da bi dali amandma na amandma k 1.a členu. Zdaj, formalno mislim, da lahko popravimo amandma, ne moremo mu pa lokacije spreminjati.</p>
                  <p>Predlagam, da zbor sprejme vsebino tega amandmaja in da se ga potem pri tretji obravnavi uvrsti na pravo mesto, mislim vsebino tega določila. V kolikor je možno, potem bi predlagal, da je to amandma k 1.a členu, sedaj bi to moral biti amandma na amandma pod točko 4. in se uveljavlja ne kot nova alinea, ampak kot samostojen odstavek.</p>
                  <p>V kolikor je to možno, bi lahko poslanska skupina še pristala, sicer menimo, da je ta vsebina upravičena in da je ta vsebina lahko tudi izražena deloma v pogodbi, ki jo potem Vlada sklene z investitorjem. Zaenkrat drugega instrumenta nismo našli, ki bi nekak omogočal državi, da ščiti svoj nacionalni interes. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala za besedo. Nekaj tega, kar sem želel povedati, je že povedal gospoda Avberšek. Rad bi stvari samo še ilustriral. V primeru, da bo prišlo do blagovnega kredita, potem bi to pomenilo, da mora podjetje, ki bo izbrano na razpisu, kar se ob trenutku razpisa seveda še ne ve, kdo bo, že v naprej sodelovati pri odločitvah te komisije, ki bo razpisne pogoje šele dala od sebe.</p>
                  <p>In pa drugi morebitni paradoks, ki lahko nastane iz take dikcije amandmaja. Če bi recimo hipotetično bil kreditor Svetovna banka, čeprav vem, da ne bo, in to kreditor s finančnim kreditom, ne z blagovnim, potem bi seveda glede na svoja merila, ki jih ima in ki so bila izčrpno tudi objavljena v uradnem dokumentu, te investicije sploh nikoli ne podprli, ker vse njihove kostbenefit analize kažejo, da se ta investicija ne izplača in da je skratka potrata denarja glede na kostbenefit analizo, ki pač kaže koristi in stroške. Seveda ima lahko investicija čisto druge motive, ki so čustveno, ali politično ali kako drugače obarvani, vendar kar se ekonomike same tiče, se pač ne izplača in zdaj, to je drugi paradoks, to govorim samo mimogrede. Jaz bi skratka ta amandma podprl, če bi to bil amandma za nov 1b.) člen in bi ne vseboval kot člana komisije oziroma kot udeleženca v komisiji tudi kreditodajalca. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Avberšek, prosim.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala lepa. Najprej bi rad repliciral na to, kar je rekel gospod Kopač, da se ta investicija ne splača. To so povedali mednarodni strokovnjaki Mednarodne banke. Torej ugotovitev je takšna, kot je dejal, vendar predpostavka te ugotovitve je pač takšna, da je škoda na gozdovih manjša, kot je pa v bistvu, mislim, takšno škodo, kot so jo upoštevali, upoštevali so pa skoraj nič, ker se škode pri nas zaenkrat še zelo malo plačuje, pod takimi predpostavkami seveda investicija lahko ni rentabilna. Ampak mi smo, po moje že zadnjič ugotovili, da se ta investicija vsekakor izplača in smo odločeni, da bomo slovenske gozdove, pa tudi zdravje ljudi in živali zaščitili, in to bomo na vsak način zmogli s to investicijo.</p>
                  <p>Se bi pa strinjal seveda s tistim delom, da tako kot pri bloku 4, kjer je šlo v veliki večini za kredit izvajalca, torej da v takem primeru pa seveda ne pride v poštev, da bi ta izvajalec bil zraven v komisiji. Jaz bi še enkrat predlagal, da tega posojilodajalca črtamo, da pa sklep potem vključimo pod 1a.) in se do tretje obravnave uskladimo in potem vidimo, kaj v bistvu je prava rešitev in kaj ni prava rešitev. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Če dovolite, bi predlagal določeno spremembo amandmaja, in sicer je to amandma na amandma odbora, ki predlaga uvedbo novega 1.a člena in da je to v bistvu nov odstavek tega amandmaja odbora. Hkrati bi pa v vsebini tega amandmaja črtali posojilodajalca, tako da bi ostali tisti, ki oblikujejo posebno komisijo iz vrst Vlade, investitorja in javnih podjetij, posojilodajalec pa bi tukaj ne imel jasno nobene besede. Mislim, da je s tem nekje usklajeno s predlagatelji. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? V kolikor ne, bi jaz prebral še enkrat amandma zaradi večje jasnosti.</p>
                  <p>Predlagatelj ima skladno s poslovnikom možnost do začetka glasovanja, da amandma spremeni skladno s 193. členom. Amandma na amandma pod točko 4, to je amandma odbora k 1.a členu: Doda se novi drugi odstavek, ki se glasi: "Komisija za izvedbo javnega razpisa in izbiro najugodnejšega ponudnika za izvajalca del pri izgradnji razžveplarne naprave na bloku 5 v Termoelektrarni Šoštanj, sestavljajo člani, ki jih imenujejo investitorji in javna podjetja, ki prodajajo električno energijo ter v imenu Republike Slovenije Vlada Republike Slovenije. Število članov oziroma delež članov, ki jih v komisijo imenuje Vlada, naj bo sorazmerna velikosti danega poroštva v primerjavi z velikostjo celotne investicije".</p>
                  <p>Dajem amandma na amandma na glasovanje. To je amandma na četrti amandma. Ugotovimo sklepčnost! (48 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Ker smo sedaj glasovali o tem amandmaju, moramo seveda priti na amandma pod točko 4., ker se je vrstni red zrušil, ker smo obravnavali drug amandma. Želi kdo besedo o amandmaju pod točko 4? Predlagatelj je odbor in se amandma glasi: Za 1. členom se doda nov 1.a člen, ki se glasi: "1.a člen. Investitor izgradnje razžveplarne naprave na bloku 5 v Termoelektrarni Šoštanj je pri izbiri izvajalcev investicijskih del dolžan upoštevati pogoje, ki veljajo za oddajo javnih naročil".</p>
                  <p>Želi kdo o tem amandmaju besedo, ker se je prejšnji amandma navezoval na tega in moramo glasovati o tem amandmaju? (Ne.) Dajem amandma pod točko 4., predlagatelj odbor, na glasovanje. Ugotovimo sklepčnost! (48 prisotnih.)</p>
                  <p>Kdo je za? (44 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Imamo še amandma pod točko 3. V tretji alinei drugega odstavka se beseda "prevzela" nadomesti z besedo "izpolnila". Amandma je redakcijske narave, predlagatelj je odbor. Ugotovimo sklepčnost! (49 prisotnih.)</p>
                  <p>Kdo je za? (44 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Še en amandma imamo. Predlagatelj je skupina poslancev, prvi podpisani gospod Janez Zupanec. Prav tako se nanaša na 1. člen. V 1. členu se za tretjo alineo doda nova alinea, ki se glasi: "Konzorcij se mora vključiti v delo ne glede na izbor izvajalca pod konkurenčnimi pogoji tako, da bo delež večji kot 50%".</p>
                  <p>Želi kdo besedo? Gospod Avberšek in potem gospod državni sekretar.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala lepa. Torej, predlagatelja nasprotujeva temu amandmaju. V bistvu bi naredil zakon zelo nejasen. Konzorcij se mora vključiti v delo ne glede na izbor izvajalca pod konkurenčnimi pogoji, tako da bo delež večji kot 50%. Verjetno je namen tega amandmaja, torej vsebina v 50%, ne pa v konzorciju. V nasprotnem primeru, lahko vam povem, ko so zbirali ponudbe za tiste, ki so sposobni, so zaenkrat vsaj štirje konzorciji, vsaj štirim konzorcijem je že priznana usposobljenost in vsaj dva sta takšna, ki imata tudi slovenske firme v konzorciju. Ne seveda iste. Tu bi lahko prišlo do velike zmešnjave. Če pa želimo to, da bo pri tej gradnji vgrajeno vsaj 50% domačega znanja, domače tehnologije, domače opreme, potem pa mislim, da smo zelo blizu temu cilju in da skladno s tistim, kar je bilo sprejeto v 1.a členu, s tistim, kar daje možnost javnega razpisa, oziroma ti pogoji javnega razpisa, je dana vsa možnost, da je teh 50% tudi zagotovljeno. Preprosto bom utemeljil to s tem, da je na sedanjem objektu na bloku štiri približno 43% zagotovljeno domačih del, torej vgrajenega domačega znanja, materiala, strojev in podobno, da manjka zelo malo.</p>
                  <p>Takšen sklep, kot je predlagan, bi postavil na prvo mesto nek konzorcij, na katerem bi bila na prvem mestu domača firma kljub temu, da ne bi bilo izvršeno več kot 50% doma. Ta bi postavljal vrstni red izbora, kar potem komisija pri samem izboru nima kaj delati.</p>
                  <p>Druga možnost, ki bi nastala pri tem, je, da bi bilo treba domače bolje plačati in priznati višje cene in na tak način doseči razmerje 50%, kar bi podražilo investicijo. Mislim, da je zakon zastavljen tako, pa tudi sam izbor, kar smo zdaj dodali  1.a členu, ki smo ga sprejeli, tako da bodo domači imeli vso možnost, da bodo konkurirali, da bodo uspešno konkurirali, da bo investicija narejena, upam, več kot 50% z domačim znanjem, z domačimi stroji in z domačim delom in da bo na tak način zagotovljeno tisto, kar želimo. Konkurenca je tista, ki bo dala dovolj nizko ceno investicije in čim nižjo ceno električne energije in čim nižjo obremenitev potrošnikov jutri, ko bo prihajala elektrika iz te energije. Predlagatelja tega amandmaja ne podpiramo. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod državni sekretar, potem gospod Podobnik in gospod Zupanec.</p>
               </sp>
               <sp>
                  <speaker>BORIS SOVIČ:</speaker>
                  <p>Cenjene dame, spoštovani! Jaz bi predlagal, da bi pri tem amandmaju premislili. Gre namreč za to in mislim, da sem Državni zbor danes dolžan s tem seznaniti, da je to predhodno ugotavljanje sposobnosti izvajalcev že zaključeno. Bilo je deset firm, ki so dvignile dokumentacijo in sedem, ki so ponudbe oddale in od teh je bila priznana sposobnost naslednjim ponudnikom. Prvi konzorcij "Austrian energy and enviroment" in "DRAV consulting Austria". Drugi, konzorcij Ansaldo CIFA Mitsubishi Italia. Tretji konzorcij Beab koack - Rudis Zvezna Republika Nemčija, Slovenija in četrti konzorcij Beab koacks in Wil koacks - Smelt international, Združene države Amerike, Slovenija. Torej, prvopisani so vodilni v konzorciju in nobenemu od teh štirih ponudb prvopisani ni slovenska firma. Se pa slovenski firmi pojavljata v dveh od štirih ponudb, res pa je, da prvopodpisani, ki so vodilni, imajo seveda ustrezno odgovornost, vendar tudi ostali konzorcialni partnerji jamčijo za obveznosti solidarno.</p>
                  <p>Rad bi povedal, da se usposobljenost izvajalcev presoja skozi več kriterijev. Prva so ustrezne reference, med njimi tudi ta, da morajo ponudniki imeti reference vsaj za en objekt, ki ima večjo moč od 500 mg vatov toplotne moči in morajo prevzeti garancijo za doseganje predvidenih parametrov. Drugi morajo biti pripravljeni odstopati licenčne pravice nosilca tehnologije investitorju, zmožnost doseganja projektiranih parametrov, vključevanje domačih izvajalcev in kompletnost ponudbe, ki se kaže tudi v tem, da gre za sistem ključ v roke. Mi smo na četrtem bloku dosegali približno 42% udeležbe domačih firm v celem projektu. Ocena za blok 5 je, da bi ta procent lahko bil večji, tako kot je mag. Avberšek že povedal, verjetno nad 50%. Ocena tudi je, da bo paket o tehnoloških sistemih, ta paket je sedaj v razpisu - da bo v tem potrebno možno zagotoviti najmanj 25% udeležbe domačih izvajalcev, opreme in drugih del. V ostalih paketih, ki so še v razpisu, in ki deloma pridejo, pa ocenjujemo, da bi skupaj lahko dosegli, kot sem že prej rekel, več kot 50%. Hkrati bo pri izbiri dokončnega ponudnika imel prednost tisti, ki bo zagotavljal protidobave slovenskega blaga na tuje trge in skladno s tem bodo tudi z Gospodarsko zbornico oblikovani ustrezni razpisni pogoji. Torej tudi za tisti del investicije, kjer ne bo možno doseči vključenosti slovenske industrije, bo zahtevana pač možnost protidobav.</p>
                  <p>Naša ocena je, da bi na ta način lahko zagotovili, prvič - doseganje tehnoloških parametrov, ki je seveda eden od glavnih rezonov cele investicije sploh, drugič - lahko bi zagotovili s tem ustrezno cenovno sprejemljivost te investicije, ker v končni fazi vemo, da bodo investicijo vplačali pač porabniki električne energije in mi smo dolžni investicijo voditi tako, da bo ta strošek pač čim nižji, in tretje - da bi kljub vsemu temu dosegli ustrezno vključenost domače industrije in mi mislimo, da skozi takšen pristop bo to možno doseči. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Podobnik in potem gospod Kopše.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani gospod podpredsednik, poslanke in poslanci! Vsebinsko podpiram amandma, ki ga je prvi podpisal gospod Janez Zupanec. Menim, da je v interesu države, da ob taki investiciji vendarle stori vse, da pod konkurenčnimi pogoji, kar tudi govori amandma, omogoči, da se pri taki investiciji izrazijo tako tehnološki in strokovni potenciali, ki jih ima slovenska država, pa seveda tudi potenciali strojegradnje. Glede na podatke, ki jih je pravkar povedal gospod državni sekretar, bi rad posebej poudaril, da ta tako imenovani tretji konzorcij, kjer je bil omenjen Rudis, seveda, da se v njem tudi Univerza v Ljubljani in fakulteta za strojništvo, da je Univerza v Ljubljani fakulteta za naravoslovje in tehnologijo, da je tukaj Inštitut Jožef Štefan. Torej vsa, vendarle bi rekel vrhunska, tudi strokovna javnost, ki tukaj pomaga, da se s tem seveda tudi okrepi in da delo strojegradnji, zraven pa so tudi Metalna Maribor, Elektro in Splošna montaža, Hidro-montaža Maribor, ESO oprema Velenje, ESO montaža Velenje, Strojegradnja Trbovlje, Litostroj holding Ljubljana, Kovinarska ekologija Krško, IMP montaža Maribor, GIP Vegrad Velenje, Sava Kranj, Salonit Anhovo, Cementarna Trbovlje. Torej, da vendarle - jaz bi rekel, v smislu nekega narodno-</p>
                  <p>gospodarskega vidika bomo toliko modri, da bomo pod konkurenčnimi pogoji v zakon vgradili rešitve, ki jih bodo tako slovenski pameti in tudi izvajalcem omogočili, da bodo pod konkurenčnimi pogoji dobili delo. Zato ta amandma v vsebinskem smislu podpiram. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo ima gospod Kopše.</p>
               </sp>
               <sp>
                  <speaker>JOŽEF KOPŠE:</speaker>
                  <p>Gospod predsedujoči, kolegice in kolegi! Podpiram amandma kolega Janeza Zupanca predvsem iz naslednjih razlogov. Pozorno sem poslušal gospoda Soviča, državnega sekretarja za energetiko, ki je obrazlagal procentualne rešitve dobav materiala, vendar Zupančev amandma je predvsem tisti, ki zagotavlja, da bo udeleženo domače znanje. To je nujno potrebno in pri tej investiciji je najbolj pomembno izkoristiti domače znanje, kolega Podobnik je že navedel kje je, ki je dolga leta tudi delovalo na tem in ki ima svoje projekte in svoj način dela. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Pregelj, potem gospod Zupanec in gospod Kopač, pa tudi sam se javljam k besedi.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Tudi jaz se strinjam s predlaganim amandmajem, ki ga je prvi podpisal gospod Zupanec, toda, žal, ta amandma je, tako kot je zapisan, neoperativen, kajti stal bo zelo togo v tem 1. členu, hkrati se ga ne bo dalo uporabiti. Amandma bo treba nekoliko spremeniti oziroma ga dati na neko drugo mesto. Bistvo vsega je, da je najprej treba razmisliti, ali to pomeni, če sprejmemo tak amandma, da bo država samo pod tem pogojem dala poroštvo. Mi se moramo zavedati, da je kljub vsemu to zakon o poroštvu.</p>
                  <p>Osebno predlagam dodaten sklep, ki rešuje podobno problematiko, deloma že razloženo s strani predstavnika Vlade, bi pa želel zadevo obširneje pojasniti. Zavedati se moramo, da je gradnja razžveplalne naprave na bloku V. izredno pomembna investicija. Zavedati se moramo, da smo podobno investicijo že opravili na bloku IV. Zainteresirani člani Odbora za infrastrukturo in okolje smo si v ponedeljek ogledali to napravo v naravi. Šli smo po njej, dobili smo zelo dobro predstavo, kako celotna naprava izgleda. Gre za impozanten objekt, velikanskih dimenzij. Praktično je to velikanska stolpnica, v celoti v notranjosti izdelana iz nerjavečega jekla. Zavedati se moramo, da zahteva dokaj zahtevno tehnologijo. Seznanjeni smo bili, da so izvajalci gradbenih in vseh strokovnih varilskih del bila domača podjetja. Žal so bila to tista dela, ki jih je tuji izvajalec prepuščal našim podjetjem, sam je pa opravljal veliko bolj elegantna softwearska dela pri opremi celotne naprave. Glede na to, da je velik del tehnologije kljub vsemu potrebno uvoziti, da marsikaterih jeklenih profilov ne delamo pri nas, je verjetno smiselno tako oblikovati javni razpis, kot je državni sekretar že povedal, da bodo lahko domača podjetja na tistih segmentih, kjer gre za gradbeni del objekta, lahko dobila večinski delež oziroma ga lahko v celoti izvedla. V celotni vrednosti objekta lahko to - tako sem bil podučen - pomeni približno 50%, nikakor pa ne večjega procenta. Zato bi želel poudariti, da je kljub vsemu pomembno, da je domači izvajalec - v tem primeru, ker očitno drugače ne gre, v sodelovanju s tujim izvajalcev - izbran za izvajalca na tem objektu in da država poskrbi, da nikakor ne more biti izbran samo tuj izvajalec. Če bi bil izbran samo tuj izvajalec, bi moral biti tako zelo poceni, da bi bilo že sumljivo. Namreč, pogoje, ki jih država lahko pri tem oblikuje, lahko predlagamo, lahko jih tudi omogočimo iz določenih lastnih možnosti in na ta način damo pomembni veji naše industrije tisto mesto, ki jo lahko ohrani tudi na svetovnem trgu. Ravno slaba izkušnja nekaterih podjetij, ki so bila svojevrstni partnerji v takih projektih, tudi na bloku IV., nas lahko poduči, da moramo biti do tega problema dovolj pozorni.</p>
                  <p>Žal ugotavljamo, da je marsikatero podjetje, ki je bilo sposobno delati take objekte, v tej državi že propadlo ali propada, med njimi tudi Metalna, Hidromontaža ima velike težave. Malo jih je, ki so to še sposobna delati. Glede na to, da je bil Rudis skupaj s svojim partnerjem izbran kot eden od možnih potencialnih izvajalcev, menim, da je prav, da država do tega sprejme nek določen odnos. Zavedati se moramo, da je pri bloku IV. delo dobil konzorcij, ki je imel podporo avstrijske države v obliki konkretnega deleža pri investiciji, in sicer iz Avstrijskega ekološkega sklada. Jasno da naš ekološki sklad tega ne prenese, lahko bi pa prenesel določene subvencije, kjer bi se ta sklad ustrezno usposobil in bi s pomočjo te subvencije omogočil ustrezno sposobnost domačega izvajalca, da lažje uspe na takem mednarodnem natečaju. Država ima še druge možnosti, kot so oprostitev raznih davkov, dajatev, carin in podobno. Zato bi bilo prav, da Vlada pripravi nek predlog, v katerem bo omogočila domačemu izvajalcu enakovreden nastop, ne monopol, ne karkoli drugega, ampak zgolj enakovreden nastop. Se pravi, da ne bo domači izvajalec že v štartu izgubljal. Samo to je želja pri tej vsebini. Menim, da je prav, da se Vlada tukaj nekoliko poglobi. Osebno menim, da zahteva po enakovrednem blagovnem izvozu ni vedno enaka. Interes države mora biti veliko bolj ambiciozen. Namreč, zavedati se moramo, če se v neki državi, tako majhni kot je naša, zaporedoma v roku manj kot 10 let naredita dva tako pomembna objekta, da je potem sramota za državo, če ni uspela ustvariti gospodarskega in menažersko inženirskega subjekta, ki bi lahko take objekte samostojno delal v drugih državah. Gre za princip, ki nas v mednarodni gospodarski konkurenci lahko pripelje na bistveno bolj ugodno mesto. Zato je to pomembno. Tukaj ne gre, da bi kdorkoli lobiral za našega izvajalca. Nihče do tega nima nobenega odnosa. Gre za to, da enostavno pri takem projektu oblikujemo svoj državni, gospodarski, znanstveni in ekonomski interes. Ta interes mora biti v tem, da se pri takih projektih toliko naučimo, da jih lahko potem gremo delati drugam. Te izkušnje so se v preteklosti izkazale kot dobre. Poglejte, naši gradbinci so se tako učili. Poznam zelo star primer pri gradnji hidroelektrarne v Žirovnici, ko so izvajalci naleteli na nerešljiv problem izredno neugodne geologije in so bili primorani poklicati takrat najbolj priznanega strokovnjaka za te zadeve, mislim, da podjetje iz Švice, ki jih je naučilo, kako se delajo zagatne betonske zavese, da se preprečijo negativni hidrostatični tlaki, ki lahko jez porušijo. Kasneje so naša podjetja to znala delati drugod; šla so delati v tujino. Vemo sicer kam, toda vsekakor bila sta na tujem trgu v tuji konkurenci. Zato je naše gradbeništvo zaenkrat še sorazmerno mednarodno tudi konkurenčno in sposobno, medtem ko druge industrijske panoge, druge gospodarske panoge pa zaostajajo. Ta objekt je eden od tistih, ki lahko omogoči našim podjetjem ta prepotrebni vzpon v to višjo sfero, ne pa da smo zgolj tisti, grdo rečeno, črnci, ki izvajamo zgolj nižja dela.</p>
                  <p>Zato je prav, da se vsebina tega amandmaja podre. Predlagatelja amandmaja sprašujem, ali ga lahko tako popravi, da bi bil tudi tehnično sposoben del tega zakona? V kolikor to ni možno, predlagam, da se sprejme dodatni sklep, kot ga tudi sam predlagam. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kopač.</p>
               </sp>
               <sp>
                  <speaker>JANEZ KOPAČ:</speaker>
                  <p>Hvala lepa. Nasprotujem temu amandmaju. Prvič je nerazumljiv, na kar so opozorili nekateri predgovrniki, nazadnje gospod Pregelj, kajti govori o konzorciju nasploh. In ta konzorcij, nisem tematike niti poznal, sem pa zdaj slišal, da se za njim pojavljajo konkretna imena, ki jih je navedel gospod Podobnik, ki izgleda, da je bolje poučen s strani, ali o aktivnosti posameznih podjetij, ki želijo dobiti ta posel.</p>
                  <p>Mi smo z dodatkom 1.a člena na predlog odbora v zakon vnesli določbo, po kateri se lahko domačim izvajalcem ali domačim prijaviteljem na javni razpis tolerira, da so v trenutku same prijave do 15% dražje od tujih, potem pa, glede na to, da veljajo ista pravila, kot za druga javna naročila, morajo v ustreznem roku predlagati znižanje cene na konkurenčno raven.</p>
                  <p>Jaz jemljem gradnjo razžvepljevalne naprave kot nek posel, ki ima določen namen in pri katerem bo potrebno za to, da bo poceni in kvalitetno izveden.</p>
                  <p>Iz teh razprav, ki sem jih tukaj poslušal, vidim, da ne gre več za zakon o izdaji jamstva za gradnjo razžvepljevalne naprave, ampak gre, po mnenju nekaterih za zakon, ki naj bi spodbudnih tehnološki in menedžerski razvoj posameznih slovenskih podjetij. Potem torej spremenimo naslov. Mislim, da te tematike ne kaže mešati. Ne bom rekel, da gre tukaj spet za uveljavljanje nekih posamičnih interesov, ali pa uklanjanje pod interesi posameznih podjetij, kar se ponavadi imenuje lobiranje, ampak ta amandma je nezdružljiv z vsebino tega zakona. Mislim, da v njem nima kaj iskati. Morda imajo neke posebne določbe iskati svoje mesto v splošnem zakonu o javnih naročilih ali pa splošnih predpisih o javnih naročilih, v zvezi s tem konkretnim poslom pa ne. Spet bomo torej zašli na polje, kakršnega smo obdelovali že pri drugih zakonih, kjer smo govorili o zakonu za posamezno podjetje. To ni zakon za posamezno podjetje ali pa za reševanje posameznega podjetja, ampak je zakon o gradnji razžvepljevalne naprave.</p>
                  <p>Če še enkrat omenim nejasnost samega amandmaja, potem lahko rečem: amandma preferira; tako kot eni razumejo, da amandma prefereira domače izvajalce oziroma podjetje Rudis in še nekatere, tako lahko rečemo, da amandma, ki omenja konzorcij na sploh, preferira tuje izvajalce oziroma neko tuje podjetje. Ne vem, katero se je javilo kot zainteresirano za ta posel, ampak državni sekretar Sovič, mislim, da je omenil štiri ali sedem od njih, ali niti sam ne vem koliko.</p>
                  <p>Skratka, poleg tega, da je amandma nejasno napisan, želim poudariti, da ne spodbuja. Ali pa, druga nekonsistentnost v samem amandmaju je pa to, kar pravi: pod konkurenčnimi pogoji. Kaj to pomeni? Pod konkurenčnimi pogoji je zapisano v bistvu z drugimi besedami že v novem 1. a členu, ki je že bil sprejet. Če pa je mišljeno, da se mora vključiti v delo ne glede na izbor izvajalca, tako da bo delež večji kot 50%, si pa hipotetično predstavljamo naslednjo sliko. Nek konzorcij, ali pa nek konkurent na javnem izboru dobi posel, in recimo da to ni nekdo, ki se šteje za člana tega konzorcija, ki je mišljen, ni pa zapisan v tem amandmaju, potem bi to pomenilo, da je 100% posla oddanega, vendar ker bi po dikciji tega amandmaja moral biti delež tega konzorcija večji kot 50%, bi torej morali zraven naročiti še nekaj, kar bi strpali pod ta posel, morda z njim ne bi imelo nobene neposredne zveze in torej dati še enkrat še 50% že izdane vsote poroštev še za to ali nekaj takega.</p>
                  <p>Skratka, amandma je nekonsistenten, ne sodi v ta zakon, je proti temu, da bi uveljavili splošna in jasna pravila za vse tržne subjekte, s katerimi ima država opravka in jaz mu na sploh zelo nasprotujem. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Zdaj imamo še gospoda Zupanca, Černeliča in Toplerja. Najprej pa replika, gospod Kopše. Kdo ima še replike? Pregelj, Podobnik.</p>
               </sp>
               <sp>
                  <speaker>JOŽEF KOPŠE:</speaker>
                  <p>Kolegice in kolegi! Popolnoma razumem kolega Kopača, ki je liberalec in se postavlja kot tak tudi tukaj s svojim govorjenjem tukaj za odrom. In je liberalec. Samo jaz sem drugačnega mnenja. Poskušal bom dokazati, da nekatere njegove obrazložitve niso točne. Predvsem je na tem področju naša slovenska znanost dosegla velike uspehe in jih dokazala. V dolgotrajnih javnih razpravah, govorim o znanosti, v dolgotrajnih javnih razpravah je dokazala, da je sposobna sodelovati in izdelovati take naprave, jih projektirati in montirati z domačo industrijo, ali pa v okviru konzorcija s tujo industrijo pri določenih materialih.</p>
                  <p>Drugo, kar se mi zdi zelo čudno pri obravnavi tega amandmaja, je pa to, da iz iste skupine, kjer je predlagan ta zakon, iz iste skupine, ki jo tudi zaseda Ministrstvo za tehnologijo in znanost, ki ravno pri tem projektu predloga proračuna  - trdim, upravičeno, negira proračunski denar za znanost in tehnologijo, na drugi strani pa ta parlament onemogoča uveljavitev našega znanja, se pravi, da denar iz proračuna, ta del, ki ga dajemo za razvoj znanosti in tehnologije v Sloveniji, vržemo direktno stran. To je nelogika in se dogaja v isti skupini. Ne vem, kaj bo minister Bohinc rekel na to in bi zelo rad slišal njegovo mnenje še enkrat, čeprav je bil enkrat na eni komisiji že v okviru tega in ker je potrdil, da je naša znanost z našo tehnologijo sposobna to izvesti, pod konkurenčnimi pogoji pa je zelo dobro, če ga drugi ne razumejo, amandma pomeni, v konkurenci z ostalimi ponudniki in nobene prevelike prednosti, gospod liberalec Kopač, ne daje domačemu izvajalcu in domači znanosti. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Repliko imajo gospod Pregelj, Podobnik, Lenič, Jelinčič, Kopač. Prosim pa, da so replike čim krajše, da vse to opravimo v dopoldanskem delu zasedanja.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! V bistvu repliciram gospodu Kopaču na način, da mu dam prav. Tokrat ima gospod Kopač popolnoma prav. Gospod Kopše, mislim, da ste malo pretiravali. Tak, kot je sedaj amandma, če se ga vključi v 1. člen, bo pomenil to, da se poroštvo daje samo takrat, kadar bo ta konzorcij - vedno se misli konzorcij, kjer bi bili naši izvajalci vključeni, kjer se konzorcij vključi zgolj kot podizvajalca ne glede na izbor. To pa mislim, da ni naš interes. Zato tak amandma, kot je zdaj predlagan, ni v redu in je boljše, da ga ni in je verjetno bolje, da to izven zakona urejamo kot neko priporočilo Vladi oziroma investitorju. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Podobnik, ali želite repliko kljub temu? Izvolite.</p>
               </sp>
               <sp>
                  <speaker>JANEZ PODOBNIK:</speaker>
                  <p>Samo na kratko bi rad odgovoril gospodu Kopaču. Jaz sem ta amandma razumel, da s tem Državni zbor pokaže odločenost, ali pa težnjo, da bo s tem zakonom omogočil enakovreden pristop tako domači strojegradnji kot domači strokovni pameti. To je prvo.</p>
                  <p>Drugo, gre pa za načelno vprašanje, ki pa se odpira. Kakšna je sploh naša globalna politika, ali bomo pri teh nekaterih projektih, ki so vendarle lahko priložnost za naše gospodarstvo, omogočili tudi zakonske mehanizme, da bi pod konkurenčnimi pogoji lahko pamet in ekonomske možnosti uporabili pri teh projektih in ta razprava še ni končana. Tukaj imamo politične stranke različen pogled. Sam izhajam iz Slovenske ljudske stranke, ki je v svoj alternativni gospodarski program jasno zapisala, da morajo pri teh projektih imeti prednost, toda pod ugodnejšimi pogoji, domače znanje in tudi domači potenciali. Razumem gospoda Kopača, njegovo stališče je legitimno - čim ceneje in kvalitetno. Ali pa tudi za ceno, da propadejo nekatere slovenske pomembne tovarne? To je težko vprašanje. Se strinjam.</p>
                  <p>Tretje, jaz nisem lobiral, to moram povedati. Moram pošteno povedati, da sem včeraj bil v stiku z dvema vodilnima predstavnikoma podjetja Rudis iz Trbovelj, ki sta mi povedala, za kaj gre in sem v okviru naše globalne strategije stranke ocenil, da je to v tem smislu, v smislu narodnega gospodarstva zelo pozitivno stališče in sem ga podprl. Ne poznam pa nobenih ostalih direktorjev itd. in menim, da bi bilo korektno, če se je že omenjalo te štiri možne konzorcije, da se pove, kdo za njimi stoji. Jaz sem pač korektno povedal. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Lenič.</p>
               </sp>
               <sp>
                  <speaker>JOŽE LENIČ:</speaker>
                  <p>Hvala lepa. Spoštovane dame in gospodje! Jaz bi rad repliciral na tisto izvajanje, kdo je liberalec in kot liberalec, da potem, bom rekel v kontekstu tega zagovarja neke določene rešitve. Jaz mislim, da pri tovrstnem problemu ne gre za to, da je gospod Kopač liberalec ali pa, da je gospod Lenič liberalec ali pa kdorkoli drug. Tukaj je država Slovenija v globalu akceptirala tovrstno politiko s tem, ko je podpisala pravila Gatta. Pravila Gatta sistemsko urejajo med drugim tudi točno to vprašanje in jaz sem globoko prepričan, da je ta amandma v nasprotju vsaj z nekaj členi sporazuma Gatta. Če bi seveda imel čas, bi to lahko naštudiral. Kajti jaz se strinjam, da vsaka pametna država kljub tej globalizaciji trga vodi neko politiko, ki ščiti domače proizvajalce, vendar v okviru nekih danih pravil igre in ravno to je Odbor za finance storil in to, kar je Odbor za finance storil, teh 15% je v okviru pravil igre, ki so določena. Medtem, ko pa ta amandma zopet kaže na neki način ranljivost tega parlamenta, da na nek konkreten primer napišemo neke konkretne zadeve. Poglejte, tukaj bi še pod konkurenčnimi pogoji, nikjer ni definirano, kaj so konkurenčni pogoji, medtem ko v pravilih Gatta in v pravilih tistih naših 15%, to je definirano. Konkurenčni pogoj je 15%. Če si dražji kot 15%, se te pozove, da to ceno lahko odpustiš, vendar si še vedno v igri.</p>
                  <p>Po drugi strani je tudi tukaj določena pravna nekonsistentnost. Mi z nekim zakonom dobesedno prisilimo neki samostojen pravni subjekt, v tem primeru konzorcij, da se mora vključiti v to delo. Kaj pa, če si bo premislil? Recimo, hipotetično. To zdaj malo provociram, ampak bistvo moje diskusije je to, da se strinjam s temi razpravami, ki govorijo o pomembnosti zaščite slovenskega gospodarstva, vendar, spoštovane gospe in gospodje, to moramo delati na nek, bom rekel, če ne evropski, lahko tudi širše svetovni način in jaz mislim, da v tem primeru imamo mehanizme in Odbor za finance nam to omogoča. Tako da seveda sam tega amandmaja nikakor ne morem podpreti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Besedo dajem še gospodu Jelinčiču, ker jih je še več prijavljenih k replikam v zadnjemu dopoldanskem delu seje. Prosim, gospod Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa. Jaz mislim, da moramo kot slovenski parlament ščititi domačo pamet, pa domačo industrijo. Zato jaz absolutno podpiram ta amandma. Morda res ni najbolj ustrezen, morda res ni najboljše napisan, vendar se to v naslednji razpravi da popraviti. Smiselno pa je, da se ga sprejeme, ker če ga ne bomo sprejeli, potem v skladu s poslovnikom ne bomo mogli ničesar novega sprejeti. Zato mislim, da moramo sprejeti ta amandma.</p>
                  <p>Že na prejšnjih, na bloku 4, so vtaknili notri Avstrijce, ki so delali. Avstrijci so potem za veliko manjši denar najeli Hidromontažo, da jim je delala. Zakaj bi dajali zaslužke nekim tujcem, ko konec koncev naši ljudje potem to delajo? S tem seveda, da zaslužijo bistveno manj in da se recimo 25% ali več tega denarja prenese v tujino. Morda je komu interes, da se kakšen denar prenese ven, pa da se od tistega denarja tudi dobi kakšen procent za privatne žepe ali za strankarske žepe ali za kaj podobnega. Jaz sem proti takemu načinu dela. Mislim, da Slovenci imamo dovolj pameti in dovolj zmožnosti, da znamo marsikaj tega narediti sami in doma. Če tega ne bomo upoštevali, potem lahko počasi zapremo in Strojno fakulteto in še marsikatero drugo. Potem je ne rabimo, potem pa kupujmo pamet zunaj. Potem pa dovolimo, da se zgodi nekaj podobnega, kot se je zgodilo na Madžarskem, kjer so izgubili sedaj lastno pamet, lastno industrijo in so v bistvu samo postali veliki skladiščni prostori za zahodno robo, ki se potem prodaja na ta ali drug način, bistvo pa je bilo pridobiti nič drugega, kakor nova tržišča za zahodne izdelke in za zahodno tehnologijo in za zahodno pamet.</p>
                  <p>Slovenci smo premajhni, da bi si lahko dovolili, da bi kar tako dajali zaradi nekakšnih, ne vem kakšnih, kot je prej kolega Kopše rekel, liberalnih pogledov na gospodarstvo, da bi pozabili na nacionalni interes. Ne smemo pozabiti na nacionalni interes. Zato je ta amandma izredno pomemben in ga moramo podpreti. V naslednji razpravi naj se pa ta amandma uskladi s tistimi zadevami, za katere gospod Kopač pa gospod Lenič menita, da bi jih bilo potrebno urediti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Jelinčiču. S tem zaključujem dopoldanski del seje. Sejo nadaljujemo ob 14. uri.</p>
               </sp>
               <stage>(Seja je bila prekinjena ob 13.01 uri in se je nadaljevala ob 14.10 uri.)</stage>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Kolegice in kolegi! Začenjam popoldanski del zasedanja. Za popoldan so se opravičili še doktor France Bučar in doktor Mateja Kožuh-Novak. Prosim vse ostale, da ugotovimo prisotnost v dvorani. Ugotovimo sklepčnost! (47 prisotnih.) Repliko ima še gospod Kopač, gospod Avberšek in gospod Sovič. Gospod Kopač, izvolite. Se odpoveduje. Ali se ostali tudi odpovedujete replikam? Gospod Avberšek, prosim.</p>
               </sp>
               <sp>
                  <speaker>MAG. FRANC AVBERŠEK:</speaker>
                  <p>Hvala lepa. Rad bi obrazložil nekatere trditve, ki so bile postavljene, oziroma ovrgel nekatere trditve. To, kar je rekel gospod Jelinčič, da moramo sprejeti ta amandma zato, da bomo amandmirali, to ne drži, ker smo že sprejeli amandma k 1. členu in bomo lahko v tretji obravnavi, če bomo našli kakšno ustrezno rešitev, mirno amandmirali. Mislim, da ni razlog za sprejem. Rad bi pa povedal tudi to, kar je utemeljeval gospod Podobnik, ko je naštel člane konzorcija in na nek način povedal, kdo so firme, ki so pripravljene sodelovati pri tej investiciji. Reči moram, da vse te firme so, oziroma delajo sedaj na čistilni napravi oziroma na razžveplalni napravi na bloku štiri. Pa še nekaj jih je. Niso vse naštete, tako da v tem konzorciju niso vse firme in če bi sedaj določili, da je konzorcij tak, ki je bil naštet s temi firmami, tisti, ki ima prioriteto, seveda bi izločili potem en drug del slovenskega gospodarstva, kar pa na noben način ne bi bilo smiselno.</p>
                  <p>Mi smo že v prvi obravnavi sprejeli sklep, da je treba maksimalno vključiti domačo industrijo in zato je razpis nastal le na tak način, oziroma je celotna investicija razbita na več sklopov, in sicer pripravljalna dela, gradbena dela, tehnološki sistemi, pomožni sistemi, elektro filter, transport in mešanje pepela in sadre, transport mešanice, proizvodno polhidrata, domače projektiranje. Skratka, to je način, kako bi domačim izvajalcem lahko zagotovili posel skladno z zakonom, oziroma tistim, kar je predvideno v 1.a členu, ki smo ga danes sprejeli brez tuje konkurence. To je način, da bi maksimalno postavljali domačo industrijo pa tudi domače znanje - precej je vključenih inštitutov, prioritetno na prvo mesto in šele takrat, ko ne bi bilo domačih, bi izbrali tuje. Vse je nastavljeno tako, da bi se približali čim večjemu številu domačih izvajalcev in tak amandma bi povzročil strahovite težave. Mislim, da takšne, da bi bil razpis, če bi bil tak amandma sprejet, oziroma zakon s takim amandmajem sprejet, bi bilo pravzaprav razpis skoraj nemogoče izvesti. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospod Sovič.</p>
               </sp>
               <sp>
                  <speaker>BORIS SOVIČ:</speaker>
                  <p>Cenjene dame, spoštovani! V svojem prvem nastopu pred Državnim zborom danes sem mogoče premalo natančno opozoril na dejstvo, na katerega je zdaj gospod Avberšek opozoril, da gre pri razpisu za razžvepljevalno napravo na bloku pet za več sklopov in sedanji razpis in ugotavljanje sposobnosti izvajalcev je namenjeno samo enemu od teh sklopov, to je sklop "tehnološki sistemi." Na ta sklop se je prijavilo, kot smo že prej ugotovili, sedem firm, od katerih je sposobnost priznana štirim izvajalcem. Gre pa še za ostale sklope, ki bodo predmet razpisov v kasnejših fazah in če bi se mi danes ukvarjali samo z enim konzorcijem tako, kot ta amandma govori, bi s tem že implicitno povedali, ali celo določali, da se bo ta isti konzorcij prijavil tudi na ostale pakete in s tem bi na nek način prejudicirali situacijo. Mi pa pravzaprav ne vemo, ali se bo na ostale pakete prijavil isti konzorcij, ali se bo oblikoval nek nov konzorcij spet z domačo industrijo in mogoče z nekaterimi drugimi instituti, domačimi firmami itd. Skratka, mislim, da je nesporno, da si vsi želimo, da bi bil delež domače industrije pri tem čim večji, da bi podjetja iz Maribora, Velenja, Kranja, Sevnice, Ljubljane in še od drugod iz Slovenije v čim večji meri sodelovala tako, kot so sodelovala že v četrtem bloku in kot je naša ocena, da bodo realno lahko sodelovala tudi pri petem bloku. Realno zato, ker bo definitivno postavljena zahteva, da mora biti omogočen ustrezen delež domačih izvajalcev. Ta trenutek je pa težko oceniti, do kakšne mere je ta vključitev možna. Okrog tega si ocene varirajo tudi v strokovni javnosti. Vi veste, da je v dvorani pod nami bila že enkrat obravnava te problematike in pravzaprav podrobno strokovno razčlenjeno, kakšna je možna stopnja vključenosti domače industrije. Mnogi med vami ste takrat bili prisotni in ste slišali tudi iz glasov domače industrije, recimo, konkretno predstavnika Hidromontaže iz Maribora in še nekaterih drugih podjetij, ki so pač sami realno ocenili, da je v paketu tehnološki sistemi, ki je seveda zelo zahteven paket in kjer je pravzaprav jedro tehnologije, stopnja vključenosti domačega znanja objektivno omejena zaradi izkušenj, zaradi referenc in tako naprej. To pa ne pomeni, da domača podjetja ne bodo sodelovala pri tem paketu.</p>
                  <p>Skratka, če povzamem, amandma, kot je bil predlagan, mogoče ne rešuje najbolj posrečeno tega problema, ki se ga vsi zavedamo in ki ga poskušamo reševati, to je vključenost domače industrije. Poti za dosego tega cilja je seveda več in Odbor za finance je, mislim, izbral smiselno pot, ko je predlagal to določilo, da naj se pri izbiri upoštevajo pogoji, ki veljajo za oddajo javnih naročil v Sloveniji. Jaz pa predlagam, da neodvisno od tega še vendarle mogoče do tretje obravnave presodimo, če je mogoče kakšna druga formulacija bolj ustrezna, da bi pomagala k temu, zlasti mogoče bolj eksplicitna formulacija okoli kontra dobav, ki so tudi način, kako lahko zagotavljamo udeležbo domačih podjetij. Mislim pa, da bi prejudiciranje takšnega ali drugačnega konzorcija seveda pomenilo na nek način prejudiciranje razpisa in bi bilo nekompatibilno z mnogimi določili, vključno, če hočete, z določili, ki smo jih oblikovali, to, kar je bilo prej omenjeno v okviru GATT-a in tako naprej. Skratka, absolutno je v našem interesu, da bi bil delež domače industrije čim večji. Že do zdaj je bil, pomemben je bil, pri mnogih slovenskih energetskih projektih je tako in ne vidim razloga, zakaj tudi tukaj ne bi bilo.</p>
                  <p>Zato predlagam, da mogoče tega amandmaja ne bi sprejeli, vendar če ga ne sprejmemo, to ne pomeni, lepo prosim, da dajemo nezaupnico domači industriji, ker je deloma ta problematika že zajeta v amandmaju, ki je bil danes sprejet. Lahko se pa potrudimo v tem smislu, da se oceni, kako mogoče vendarle zagotoviti čim večji delež. Pri tem pa morate razumeti, da ne smemo pozabiti na to, da mora biti ta temeljni cilj, to je kvaliteta, roki, cena, reference, garancije in tako naprej pa seveda zagotovljeni. Jaz ne dvomim, da je seveda domača industrija v stanju in usposobljena sodelovati, ampak mislim, da moramo imeti tudi to v vidu.</p>
                  <p>Mi smo pri četrtem bloku, to bi rad posebej povedal, uspeli zagotoviti udeležbo domače industrije v obsegu približno 42 %, in kar je posebej važno, v celoti se držimo rokov in v celoti se držimo predvidene vsote. Naša želja je, da bi tudi pri petem bloku bilo enako. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Zupanec.</p>
               </sp>   
               <sp>   
                  <speaker>DR. JANEZ ZUPANEC:</speaker>
                  <p>Hvala za besedo, predsedujoči. Kolegice in kolegi poslanci, zelo sem vesel te izčrpne, natančne kritike tega amandmaja. Moram reči, da je amandma napisan tako kot je ta del strokovne javnosti, ta del realnega sektorja napisal, jaz sem ga zavestno skupaj s kolegi poslanci takega tudi poslal v Državni zbor, da presodi o tem. Ker ni vseh podpisnikov tega amandmaja prisotnih v dvorani niti ne morem spreminjati amandmaja. V osnovi ima vsaj po mojem pojmovanju stvari ta namen, da ta amandma uspemo optimalno vključiti domačo industrijo v ta velik projekt. Torej amandmaja ne morem niti umakniti in prepuščam vam, da razsodite o glasovanju. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Černelič.</p>
               </sp>
               <sp>
                  <speaker>FRANC ČERNELIČ:</speaker>
                  <p>Hvala lepa, gospod predsedujoči. Vsekakor je podpora domači industriji res nujna in menim, da so tisti razpravljalci, ki so rekli, da ne sodi v ta zakon, imeni po svoje prav, vendar istočasno to štejemo kot pogoj za dajanje te garancije poroštva. Podprl bom izdajo poroštva tudi če, eventualno, tega amandmaja ne bi sprejeli. Menim pa, da bi bilo kljub vsemu dobro, da se najde neka drugačna dikcija, ki ob tej garanciji, ob tem dajanju to zagotavljam, čeprav ne dvomim v to, da ministrstvo in tudi sami investitorji ne želijo vključiti domače industrije v ta del. Vem da je v takem delu zelo veliko tehnološkega znanja in tehnoloških osnov, ki morajo zagotavljati tisti končni cilj zaradi katerega gremo, to je dejansko ekološka sanacija, ki pa še ne bo sanirala stanja v okolju, ampak se bo stanje samo saniralo zelo dolgo, še leta in leta kasneje, vendar predpogoj za to je. Jaz mislim, da nek ventil, nek tekst ne bi bil slab. Ne bi bilo slabo, da je noter vnešen predvsem zaradi tega, da se na nek način spodbuda domači industriji tudi zato, da bi konkurenčno nastopala, da ne bi šla tako - saj ne moremo priti zraven pa damo ponudbo zato, da bomo pač v ponudbi sodelovali. Razžvepljevalna naprava je vendarle tako velik objekt, tako velika investicija, da je priložnost, da če se naša kovinska industrija ne sanira, da se vsaj vzdržuje v nekem času v stanju, da se bo lahko vključila v mednarodne prodajne tokove. Nekateri od teh, ki nastopajo, so vsekakor že vključeni. Res pa je, da se je zelo težko vključiti v tako skupino na osnovi tega, ker je eden izmed pogojev nek objekt, ki že ima toliko in toliko delovanja, kvalitetnega delovanja. To pa naša industrija zaenkrat nima, ker so v glavnem sodelovali z drugimi, kar pa ne pomeni, da se ne bi dalo vključevati tudi znanja in znanje dograjevati v tej smeri.</p>
                  <p>Zato menim, da je tak amandma, ki bi bil v tretji obravnavi nekoliko spremenjen, nekoliko omiljen, predlagal sem že, da bi Zupanec predlagal malo drugačno varianto, vendar se ni odločil. Jaz bom vseeno tak amandma podprl. Predvsem zaradi tega, da je napisana ob garanciji še ta obveznost do naše industrije. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>K besedi sem se že prej javil tudi sam.</p>
               </sp>
               <sp>
                  <speaker>VLADIMIR TOPLER:</speaker>
                  <p>Kolegice in kolegi! Marsikdo je tu povedal, da sva s predlagateljem proti temu, da bi naše firme delale in da bi uporabljali svoje lastno znanje. Daleč od tega, oba to podpirava. Vendar je ta amandma vložen na 1. člen in če si malo bolj pogledamo, poglejte, kako se bo glasilo: "Poroštvo iz prejšnjega odstavka daje Republika Slovenija pod naslednjimi pogoji: alinea - konzorcij se mora vključiti in se nadaljuje". Navsezadnje sploh nima nobene dikcije, nobene vezne povezave med stavki ni, ko se tako sklicujemo na to. In navsezadnje smo slišali od gospoda državnega sekretarja, da so to štirje konzorciji. Ali je to domači ali je to tuji konzorcij. In to, kar vsi govorite, da je potrebno, da tale amandma sprejmemo zaradi tega, da bomo lahko spremenili člen v tretji obravnavi, ni res. Mi smo 1. člen že bistveno spremenili in če bodo predlagatelji do tretje obravnave pripravili predlog, ki bo bolj ustrezal temu, ga seveda podpiramo. Po drugi strani bi pa rad še nekaj povedal, kar marsikdaj pozabljamo.</p>
                  <p>Vsi hočemo in želimo, da naše firme gradijo tudi drugod v tujini. Doma moramo pustiti enake možnosti, ko jih nam dajejo tudi drugi. Mislim, da je prav, da se o tem razmisli in da če bo prišlo do kakršnihkoli stališč, da ta stališča sprejmemo v tretji obravnavi. Navsezadnje si kot predlagatelji ne želimo, da bomo imeli zakon v kateri bodo stvari nejasno zapisane in tista dobra žlahtna ideja, ki jo zastopa in tudi predlagatelji, se bo popolnoma izjalovila, ker se bo lahko skliceval na zakon in bo rekel, konzorcij. Ni pa opredeljeno, kakšen konzorcij. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Želi še kdo besedo? (Nihče.) Dajem amandma skupine poslancev, prvo podpisani gospod Janez Zupanc na glasovanje. Ugotovimo sklepčnost! (53 prisotnih.)</p>
                  <p>Kdo je za? (27 poslancev.) Je kdo proti? (19 poslancev.)</p>
                  <p>Ugotavljam, da je amandma sprejet in na glasovanje dajem tako spremenjen 1. člen. Ugotovimo sklepčnost! (39 prisotnih.) Prosim, da ponovno ugotovimo prisotnost v dvorani! Še vedno ugotavljamo prisotnost v dvorani, prosim. (57 prisotnih.)</p>
                  <p>Kdo je za? (31 poslancev.) Je kdo proti? (12 poslancev.)</p>
                  <p>Ugotavljam, da smo 1. člen sprejeli.</p>
                  <p>V razpravo dajem 2. člen. Amandmajev nimamo. Dajem 2. člen na glasovanje. Ugotovimo sklepčnost! (47 prisotnih.)</p>
                  <p>Kdo je za? (41 poslancev.) Je kdo proti? (Nihče.)</p>
                  <p>Ugotavljam, da smo člen sprejeli.</p>
                  <p>V razpravo dajem 3. člen in 3. člen dajem na glasovanje. Ugotovimo sklepčnost! (43 prisotnih.) Prosim, da ponovno ugotovimo prisotnost! Ugotavljamo prisotnost v dvorani, prosim. (56 prisotnih.)</p>
                  <p>Kdo je za? (41 poslancev.) Je kdo proti? (Nihče.)</p>
                  <p>Ugotavljam, da smo člen sprejeli.</p>
                  <p>V razpravo dajem zadnji, 4. člen. Ugotovimo sklepčnost! (50 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da smo člen sprejeli.</p>
                  <p>V razpravo dajem naslov zakona. Naslov zakona dajem na glasovanje. Ugotovimo sklepčnost! (54 prisotnih.)</p>
                  <p>Kdo je za? (39 poslancev.) Je kdo proti? (3 poslanci.)</p>
                  <p>Ugotavljam, da smo naslov zakona sprejeli.</p>
                  <p>Na glasovanje dajem tudi proceduralni sklep, da za tretjo obravnavo zakon pripravi predlagatelj. Ugotovimo sklepčnost! (55 prisotnih.)</p>
                  <p>Kdo je za? (41 poslancev.) Je kdo proti? (2 poslanca.)</p>
                  <p>Ugotavljam, da je sklep sprejet.</p>
                  <p>Imamo še dva sklepa, ki ju predlaga gospod Žarko Pregelj. Prosim, izvolite, gospod Pregelj. Ga umikate? Hvala lepa. Ker smo ga že vključili, je prvi sklep umaknjen. Drugi sklep: "Vlada Republike Slovenije do tretje obravnave predloga zakona o poroštvu Republike Slovenije za najetje posojil za izgradnjo razžveplalne naprave na bloku 5 v Termoelektrarni Šoštanj pripravi predlog ustreznih ukrepov (subsidiarna odgovornost države, subvencije iz eko sklada, oprostitev dajatev ali carin), ki bodo omogočili dodatno vzposodobitev domačih izvajalcev za enakovrednejši nastop pri mednarodnem razpisu za pridobitev del za izgradnjo razžvepljalne naprave na bloku 5 v Termoelektrarni Šoštanj". Želi kdo besedo? Gospod Pregelj, izvolite.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Gre za predlog, ki bi v trenutku, ko nimamo ustreznega političnega dokumenta, opredeljeval take postopke oziroma tako vsebino, gre pa za sklep, s katerim bi zbor zahteval od Vlade, da pripravi nek možen scenarij seznama ukrepov, s katerimi bi omogočila domačim izvajalcev enakovreden nastop na natečaju. Tu ne gre za nobeno oblikovanje monopola ali česa podobnega, pač država mora ugotoviti, da je tudi na podlagi zakona o varstvu okolja dolžna za ureditev problema žveplenih plinov pač nekaj prispevati. Zavedati se moramo, da sedanja rešitev, ki predvideva, da se bo čistilna naprava v resnici plačevala iz tarife, iz tega, kar v bistvu porabniki morajo plačati, kljub vsemu pušča državo sorazmerno ob strani. Zgolj v primeru poroštva je potrebno obremeniti proračun in še potem proračun lahko, kot veste, spet obremeni investitorja. Glede na to, da je to lahko tudi manjša vsota denarja, pa kljub vsemu za domačega izvajalca pomembna, je prav, da Vlada o tem razmisli in da pripravi seznam ukrepov. Mislim, da je del ukrepov že v tem, da se investicija razdeli na več podinvesticij. Tisti del, kjer pa je naš izvajalec je vsekakor težko konkurenčen, da se pa mogoče razmisli z vključitvijo ustreznih možnih skladov, ki so v državi na voljo. Glede na to, da je naš ekološki sklad zaenkrat še dokaj skromen, je jasno, da si takih sredstev, kot si jih je lahko privoščil avstrijski, ne bo mogel privoščiti. Gre pa vsaj za nek sorazmerno simboličen pristop države in s tem tudi ugotovitev oziroma izražanja namere države, da bo na tem področju nekoliko bolj skrbela za razvoj domačega znanja in domačih podjetij, ki so sposobna take projekte voditi, tudi zunaj naše države. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še besedo o tem dodatnem sklepu? (Ne.) Dajem dodatni sklep gospoda Preglja na glasovanje. Ugotovimo sklepčnost! (52 prisotnih.)</p>
                  <p>Kdo je za? (24 poslancev.) Je kdo proti? (18 poslancev.)</p>
                  <p>Ugotavljam, da je sklep sprejet.</p>
                  <p>S tem zaključujem 32. točko dnevnega reda.</p>
                  <p>Prehajamo na <title>33. TOČKO DNEVNEGA REDA - PREDLOG ZAKONA O BLAGOVNIH REZERVAH</title>.</p>
                  <p>Predlog zakona je v obravnavo zboru predložila Vlada Republike Slovenije. Želi predstavnik Vlade besedo? Prosim, gospod državni sekretar.</p>
               </sp>
               <sp>
                  <speaker>DAVOR VALENTINČIČ:</speaker>
                  <p>Spoštovane poslanke in poslanci, lep pozdrav! Na prvi obravnavi, ki je pravzaprav niti ni bilo, vsaj v smislu razprave, ni bilo podanih kakšnih posebnih pripomb k predlogu zakona o blagovnih rezervah. Kasneje, na odborih, ki so se pripravljali na drugo obravnavo, so bili oblikovani nekateri amandmaji, nekaj jih je prispevala tudi Vlada in ti so za predlagatelja sprejemljivi.</p>
                  <p>Jaz bi se zadržal samo pri amandmaju, ki ga je predlagala skupina poslancev, prvoimenovani gospod Franc Avberšek. Gre za amandma na 24. člen predloga zakona o blagovnih rezervah. Nanaša se na občinske blagovne rezerve. Vlada je svoje stališče obrazložila v odgovoru, kjer je pokazala nasprotovanje temu amandmaju in bi ga želel dodatno utemeljiti. Gre za osnovno vprašanje ali imamo blagovne rezerve v določenem obsegu ali ne. Ko govorim o določenem obsegu, govorim o celotnem obsegu blagovnih rezerv, občinskih in državnih.</p>
                  <p>Tudi v pretekli vojni se je izkazalo, da so smotrne. Če upoštevamo tudi evropske kriterije in direktive, so v celoti še nezadovoljive. Tako da ni pričakovati racionalizacije blagovnih rezerv v smislu zmanjševanja obsega blagovnih rezerv. Morda delno po strukturi racionalizacijo in varčevanje. Pričakujemo seveda od poenotenja poslovanja in upravljanja z blagovnimi rezervami.</p>
                  <p>Torej osnovno vprašanje je, ali imeti ali ne toliko blagovnih rezerv. Tega vprašanja si tudi doslej nismo zastavljali, še ko smo bili po občinah, ker je bilo normalno, da so te blagovne rezerve namenjene za posebne prilike, izredne razmere, tako kot je tudi tu mišljeno. Torej, če to logiko zadržimo tudi v bodoče, potem tudi ne vidim smisla amandmaja, kot ga je predlagala skupina poslancev. Namreč, samo lastništvo blagovnih rezerv menim, da ni tisto, za kar bi se borili ti poslanci, ki so to predlagali. Samo lastništvo ne pomeni drugega kot stroške, ki nastajajo z vzdrževanjem določenega obsega blagovnih rezerv. Tako, da v kolikor bi seveda te blagovne rezerve ostale v lasti občin, bi seveda pomenile dodatno obremenitev v smislu vzdrževanja. V kolikor bi pa seveda občine želele to odprodati, bi pa prišli do drugega nesmisla, da bi bilo potrebno ta sredstva ponovno vzpostaviti in ponovno zagotoviti na tem nivoju. Veliko večja škoda bi bila seveda, če bi razrušili en sistem, ki sedaj že obstaja, razprodali te zadeve in jih porabili za druge namene in pri tem iztržili bistveno manj, kot bo potrebno za ponovno vzpostavitev teh blagovnih rezerv. Teh sredstev v zadnjih letih za investiranje, to se pravi za pridobivanje novih sredstev v blagovnih rezervah, proračun ni namenjal. Tudi v letošnjem predlogu teh sredstev ni za investicije. Ostajajo samo realno manjša sredstva za vzdrževanje.</p>
                  <p>To bi bil torej bistveni razlog, zakaj Vlada vztraja pri svoji obliki amandmaja, kjer poleg blagovnih rezerv jasneje identificira, da gre tudi za skladišča, v katerih so te blagovne rezerve. Hkrati pa še poudarja, da gre za blagovne rezerve, za katere se tako ali tako od leta 1991 v državnem proračunu zagotavlja vsa sredstva za njihovo vzdrževanje. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Predlog zakona je obravnaval Odbor za gospodarstvo kot matično delovno telo. Želi poročevalec besedo? (Ne želi.) Želi besedo predstavnik sekretariata? (Ne želi.)</p>
                  <p>Prehajamo na odločanje o posameznih členih. Preden pa preidemo na glasovanje, pa predlagam, da skladno s poslovnikom s 189. členom razpravljamo in glasujemo o vseh členih, h katerim niso bili vloženi amandmaji, skupaj na koncu in dajem takšen predlog na glasovanje. Ugotovimo sklepčnost! (49 prisotnih.)</p>
                  <p>Kdo je za? (42 poslancev.) Je kdo proti? (3 poslanci.)</p>
                  <p>Ugotavljam, da smo predlog sprejeli.</p>
                  <p>Pregled amandmajev imate na klopi. Dovolite, da amandmajev ne berem. Najprej imamo amandma k 6. členu, predlagatelj je Vlada Republike Slovenije, matično delovno telo ga podpira, amandma pa je povezan z amandmajem Vlade k 21. členu. Želi kdo besedo? (Ne.) Dajem amandma k 6. členu na glasovanje. Ugotovimo sklepčnost! (49 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Na glasovanje dajem 6. člen. Ugotovimo sklepčnost! (46 prisotnih.)</p>
                  <p>Kdo je za? (32 poslancev.) Je kdo proti? (1 poslanec.)</p>
                  <p>Ugotavljam, da smo člen sprejeli.</p>
                  <p>Smo pri 8. členu. Imamo amandma Vlade Republike Slovenije. Matično delovno telo podpira. Ali želi kdo besedo? Ne. Amandma k 8. členu dajem na glasovanje. Ugotovimo sklepčnost! (51 prisotnih.)</p>
                  <p>Kdo je za? (43 poslancev.) Je kdo proti? (Nihče.)</p>
                  <p>Ugotavljam, da je amandma sprejet.</p>
                  <p>Na glasovanje dajem tako spremenjen 8. člen. Ugotovimo sklepčnost! (53 prisotnih.)</p>
                  <p>Kdo je za? (46 poslancev.) Je kdo proti? (Nihče.)</p>
                  <p>Ugotavljam, da je 8. člen sprejet.</p>
                  <p>K 10. členu imamo prav tako amandma Vlade. Matično delovno telo podpira. Ali želi kdo besedo? Amandma k 10. členu dajem na glasovanje. Ugotovimo sklepčnost! (53 prisotnih.)</p>
                  <p>Kdo je za? (37 poslancev.) Je kdo proti? (1 poslanec.)</p>
                  <p>Ugotavljam, da je amandma sprejet.</p>
                  <p>Na glasovanje dajem tako spremenjen 10. člen. Ugotovimo sklepčnost! (49 prisotnih.)</p>
                  <p>Kdo je za? (32 poslancev.) Je kdo proti? (1 poslanec.)</p>
                  <p>Ugotavljam, da smo 10. člen sprejeli.</p>
                  <p>Smo na drugi strani pregleda amandmajev. Imamo amandma k 19. členu. Predlagatelj je poslanska skupina Združene liste. Vlada in matično delovno telo pa ni izreklo svojega mnenja. Ali želi kdo besedo? (Nihče.) Amandma k 19. členu dajem na glasovanje. Ugotovimo sklepčnost! (51 prisotnih.)</p>
                  <p>Kdo je za? (40 poslancev.) Je kdo proti? (Nihče.)</p>
                  <p>Ugotavljam, da smo amandma k 19. členu sprejeli.</p>
                  <p>Dajem 19. člen na glasovanje. Ugotovimo sklepčnost! (51 prisotnih.)</p>
                  <p>Kdo je za? (38 poslancev.) Je kdo proti? (2 poslanca.)</p>
                  <p>Ugotavljam, da smo člen sprejeli.</p>
                  <p>K 21. členu imamo amandma. Predlagatelj je Vlada Republike Slovenije in amandma podpira. Je pa povezan z amandmajem k 6. členu, ki smo ga izglasovali prej. Ali želi kdo besedo? Amandma k 21. členu dajem na glasovanje. Ugotovimo sklepčnost! (50 prisotnih.)</p>
                  <p>Kdo je za? (39 poslancev.) Je kdo proti? (Nihče.)</p>
                  <p>Ugotavljam, da smo amandma sprejeli.</p>
                  <p>Na glasovanje dajem tako spremenjen 21. člen. Ugotovimo sklepčnost! (54 prisotnih.)</p>
                  <p>Kdo je za? (38 poslancev.) Je kdo proti? (Nihče.)</p>
                  <p>Ugotavljam, da smo člen sprejeli.</p>
                  <p>Smo pri 24. členu. Imamo tri amandmaje. Najprej bomo glasovali o amandmaju pod točko 2., ki ga predlaga skupina poslancev. Prvi podpisani je gospod Franc Avberšek; Vlada se ne strinja. Ker je ta amandma najbolj oddaljen, bomo najprej glasovali o njem. In v kolikor bo sprejet, bo  amandma pod točko 1., ki ga predlaga Vlada, brezpredmeten. Želi kdo o teh treh amandmajih besedo? Prosim, gospod Podobnik. Prvi in drugi amandma urejata enako vsebino in se medsebojno izključujeta.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani gospod podpredsednik, poslanke in poslanci! 24. člen zakona govori, da se celotno premoženje Direkcije Republike Slovenije za blagovne rezerve... - da ne štejem naprej - z dnem ustanovitve zavoda prenese v sredstva  zavoda. Omenja se tudi blagovne rezerve v občinah. Opozarjam, da zopet sprejemamo zakon, ki ga bo moralo Ustavno sodišče razveljaviti. To je centralizacija. Ustavno sodišče je reklo, da je do 1. junija 1995 potrebno, da 101. člen zakona o državni upravi ponovno Državni zbor oblikuje tako, da bo zelo jasno oblikoval pristojnosti med državo in lokalno skupnostjo. Ta člen, 101. člen zakona o državni upravi pa je v neposredni in posredni zvezi tudi z premoženjem občin. S temi členi de facto podržavljamo del lastnine, ki se je tekom let na različne načine ustvarila tudi v občinah.</p>
                  <p>Menim, da je celoten ta člen ustavno sporen in seveda nekateri amandmaji se mu nekoliko bolj izogibajo, drugi manj. V celoti pa je določba 24. člena v nasprotju, po mojem mnenju z ustavo in bo potrebno, da se to razmisli. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? Gospod Ivo Hvalica, prosim.</p>
               </sp>
               <sp>
                  <speaker>IVO HVALICA:</speaker>
                  <p>Hvala lepa. Spoštovani! K temu, kar je povedal gospod Janez Podobnik, bi dodal posebej še to, kar piše v zadnjem stavku tega amandmaja. Govori: v sredstva zavoda se prenesejo tudi skladiščni objekti, ki pripadajo k tem blagovnim rezervam. To je še dodatni dokaz, da je to nesprejemljivo in bom glasoval proti.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Rudi Moge, prosim.</p>
               </sp>
               <sp>
                  <speaker>RUDI MOGE:</speaker>
                  <p>Predsedujoči, hvala lepa za besedo. Spoštovane poslanke in poslanci! Zdi se mi, da imamo tukaj opravka s podobno problematiko, kot takrat, ko so se občine razdelile na upravo in pa na lokalno samoupravo. To se pravi, nikjer ni bilo tistega premoženjskega stanja do sedaj še zaznati, kako bo država te reči plačevala oziroma ali jih bo odkupila in kam bo šla ta lastnina.</p>
                  <p>Vemo, da je Vlada Republike Slovenije na svoji 127. seji, dne 9. februarja 1995 določila besedilo predloga zakona, ki ga sedaj obravnavamo o blagovnih rezervah in ga posredovala k nam na sejo. S predlaganim zakonom se določijo obveznosti in pravice države pri programiranju državnih rezerv in pri zagotavljanju storitev na področju oblikovanja in uporabe blagovnih rezerv. Storitev oblikovanja in uporabe blagovnih rezerv je opredeljena kot gospodarska javna služba. Za izvajanje te storitve pa Republika Slovenije ustanovi javni gospodarski zavod za blagovne rezerve, ki z ustanovitvijo prevzame dosedanje naloge Direkcije Republike Slovenije za blagovne rezerve in vse njene delavce.</p>
                  <p>V 24. členu, o tem bom govoril, predloga zakona je določeno, na sredstva zavoda se prenesejo tudi vse blagovne rezerve v občinah, katerih hramba, vzdrževanje in obnavljanje se na dan uveljavitve tega zakona financira iz državnega proračuna. K temu členu je Vlada Republike Slovenije oblikovala amandma, ki ga imamo mi pod točko 1. Jaz bi vam rad približno povedal, kako zgleda tale reč v občini Maribor, če vas zanima, bom zelo kratek.</p>
                  <p>Glede na to, da je občina Maribor sedanjo vrednost stalnih občinskih blagovnih rezerv oblikovala vse od leta 1983 z namenskimi prispevki iz osebnih dohodkov vseh zaposlenih delavcev in z dodatnim namenom pospeševanja živinoreje v hribovitih demografsko ogroženih območjih, se ta lastnina občanom Maribora ne more kar tako odtujiti in prenesti v državno lastnino.</p>
                  <p>Stroški hrambe in vzdrževanja občinskih blagovnih rezerv, ki jih država pokriva od leta 1991, so bistveno manjši od vrednosti samih blagovnih rezerv in bi morali biti le element pri ovrednotenju in razmejitvi občinskega in državnega kapitala, ne pa argument oziroma osnova za celotno njihovo podržavljanje. Da gre za veliko vrednost, vam lahko recimo povem, da to vnaša v Mariboru od Intesa - Tovarna mesnih izdelkov Košakovo, Zveza zadrug, Koloniale Maribor itd. za znesek 632 milijonov SIT-ov.</p>
                  <p>Pomembno je poudariti, da v Mariboru ni bilo nikakršne razprodaje blagovnih rezerv, zaloge blaga in seveda živine, so po podatkih komisijskega popisa, z dne 2.2.1995, dobro oskrbovane, zagotovljeno je pa tudi redno obnavljanje.</p>
                  <p>Občina Maribor, kot izvajalec in Direkcija Republike Slovenije za blagovne rezerve, kot naročnik, sta 27.10.1994 sklenili pogodbo, katere predmet so oblikovanje, hramba in obnavljanje blagovnih rezerv v letu 1994 in 1995 oziroma do sprejetja zakona o blagovnih rezervah, ki ga danes tukajle obravnavamo.</p>
                  <p>Z isto pogodbo je tudi določeno, da pogodba ostaja v veljavi tudi po morebitni razdelitvi občine na več občin in po oblikovanju novih organov občin. Občina Maribor kot izvajalec je po pogodbi zavezana za sklepanje pogodb s podizvajalci v svojem imenu in na račun naročnika, to je Direkcija Republike Slovenije za blagovne rezerve, kar vse je bilo storjeno s sklenitvijo podizvajalskih pogodb, sklenjenih za nedoločen čas z možnostjo obojestranskega odpovednega roka 6 mesecev oziroma eno leto.</p>
                  <p>Glede na navedeno ocenjujem, da je blagovne rezerve v občini potrebno urejati v skladu z že sprejetimi pogodbami.</p>
                  <p>Rad bi ob tem dejal tole, da se podobna pravljica, kot se dogaja v občini Maribor, dogaja verjetno v vseh občinah na teritoriju Republike Slovenije. Zaradi tega se mi zdi zelo upravičeno, da podpremo amandma, ki ga je vložil prvopodpisani gospod Avberšek in da potem to stanje, ki je tukaj, vsaj v drugi obravnavi nekje zadržimo in naj se Vlada do tretje obravnave potem opredeli do tega, kako bo ta problem rešila.</p>
                  <p>Namreč hkrati vse te stvari s pogodbami, ki so bile dorečene s tem, kar je nekatera občina v tole vložila, kar takole podržaviti na kratko in počez, se mi zdi nemogoče. Sam bom podprl amandma s prvopodpisanim gospodom Francem Avberškom.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Preden dam besedo gospodu Sisingerju, bi rad povedal, da smo dobili na prvi amandma pod točko 1 še amandma skupine poslancev, prvopodpisani gospod Jože Kocuvan. To je amandma na amandma Vlade. V amandmaju Vlade se črta drugi stavek. Gospod Sisinger imate besedo.</p>
               </sp>
               <sp>
                  <speaker>IVAN SISINGER:</speaker>
                  <p>Spoštovani predsedujoči, poslanke in poslanci! Prebral bi seveda lahko popolnoma enako pismo Maribora kot ga je prebral moj prijatelj in poslanski kolega Rudi Moge, pa ni potrebe. Moram povedati, da sem poleg tega pisma dobil še nekaj drugih iz drugih občin pa tudi številne klice iz nekaterih občin, kjer me opozarjajo kot poslanca, da ni mogoče poseči v to imovino in premoženje občin tako kot si je Vlada to zamislila. Seveda bi se polastila skladišč, objektov, odvzela bi vse to, kar so za svoje rezerve vlagale nekatere občine dolga leta in enostavno ni več nobene druge rešitve - to je državno, to je državna lastnina. Te uboge občine, ki so pa tako ali tako že uboge pa bodo še naprej ostale bolj uboge, ker jim nihče nič ne da, ampak jim še to poberimo, kar imajo.</p>
                  <p>Jaz sem prepričan, poslanke in poslanci, da imate tudi vi podobne pozive občin, da moramo takšen amandma Vlade odločno zavrniti. Pa tudi amandma na amandma ali karkoli, ki je vezan s tem amandmajem, je treba zavrniti. Odločno podpiram, in mislim da tudi večina vas, amandma, ki sem ga tudi sopodpisal pri gospodu Avberšku. To je pa vendarle amandma, ki je zgrajen v duhu želja občin in zato bom tudi s srcem za ta amandma glasoval in proti vsakemu drugemu vladnemu amandmaju, ki hoče na silo neke stvari vzeti, sicer ne vem zakaj bi spet z nekim ustavnim sporom in z ustavno odločitvijo dobili pred parlament, da smo spet nekaj napak naredili. To zadnji čas kar sproti delamo in nas Vlada celo sili, da grem in protiustavno glasujem. Ni mogoče. Ta amandma je treba zavrniti in sprejeti amandma, ki ga je skupina poslancev s prvo podpisanim Avberškom vložila. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? (Ne želi.) Razpravo o tem zaključujem in še enkrat poudarjam, da bomo najprej glasovali o amandmaju pod točko 2, ki ga predlaga skupina poslancev. Če bo sprejet ta amandma, sta amandma pod točko 1 in pod točko 3 brezpredmetna, v kolikor pa ne bo sprejet, bomo najprej glasovali o amandmaju na amandma pod točko 1 in na to o amandmaju Vlade in na to še o amandmaju pod točko 3. Želite še razpravo? Prej bi se javili, prosim, gospod državni sekretar, čeprav smo razpravo formalno že zaključili. Izvolite.</p>
               </sp>
               <sp>
                  <speaker>DAVOR VALENTINČIČ:</speaker>
                  <p>Hvala za besedo. Jaz bi poslance le želel opozoriti na to, kaj se bo zgodilo, če sprejmete take amandmaje, kot je predlagala skupina poslancev. Kaj se bo zgodilo? Sem že prej povedal, da bodo na občinah lahko te blagovne rezerve prodali. Komu? Zavodu ne, ker za to denarja nima. Vlada posebnih proračunskih postavk, iz katerih bi lahko te rezerve kupila, nima. Torej prodali jih bodo, kamor jih bodo pač prodali. Če jih bodo želeli obdržati blagovne rezerve, bodo z njimi imele stroške. Verjetno to ni namen. To sem že prej ugotovil. Naprej. Želel bi to povedati. To, da so občine zelo veliko s prispevki, govorim o vsem tem obdobju nastajanja rezerv, prispevale različno med občinami, to ne drži v celoti. Namreč blagovne rezerve so se oblikovale v prejšnjem času po družbenih planih, po družbenih dogovorih, ki so zelo natančno določali obvezna izhodišča, po katerih so potem občinske skupščine sprejemale odloke in so samo potrjevale tiste prispevke, ki so bili določeni na republiški ravni, da se oblikujejo delno za republiško oblikovanje rezerv, delno za občinsko.</p>
                  <p>Ostajamo na vprašanju, kaj bo s temi rezervami. Če želite, da bi s tem občine prišle do dodatnega denarja, če ste jim vi v proračunu namenili premalo denarja za njihovo življenje, potem boste glasovali za tak amandma in bodo pridobile nekaj dodatnega denarja, nekatere več, nekatere manj. Težko razločujemo - odgovarjam na več vprašanj hkrati - med vrednostjo samih blagovnih rezerv in med skladišči, ker so se tako ene kot druge oblikovale iz istih prispevkov. Neka občina je že imela zgrajene objekte, ali pa jih je skladiščila v objektu trgovskih podjetji, nekje se je tudi vzpostavljala mešana lastnina - državna in občinska. Šlo je za približno enake prispevke. V zadnjem času, ki traja že dolgo, je tudi normalna funkcija preskrbe na trgu zagotovljena drugje in že dolgo je, odkar občine ne vlagajo več v zagotavljane preskrbe njihovega mesta.</p>
                  <p>Res bi predlagal, da se zamislite, kaj nameravate z rezervami po občinah. Iluzorno je slediti amandmajem, ki bi predvidevali vrednotenje in ločevanje teh rezerv, kar bo zelo kompliciran posel, in kako te rezerve odkupiti. To ne bo šlo. S tem, ko sprejmemo tak amandma, pravzaprav pristanemo na to, da bomo imeli bistveno manjše blagovne rezerve. S tem bomo imeli bistveno manjšo vrednost in varnost celotne države. Menim, da je to prav nasprotno politiki, ki jo želimo voditi na tem področju.</p>
                  <p>Res bi vas pozval, da teh amandmajev ne podprete, ker gre za dejavnost, ki je smotrnejša, če se odvija v okviru enotnega procesa, ko se lahko ureja blagovne rezerve z enega mesta, centralizacija namreč ni povsod slaba.</p>
                  <p>To bi bilo vse kar sem želel povedati. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Potočnik.</p>
               </sp>
               <sp>
                  <speaker>FRANC POTOČNIK:</speaker>
                  <p>Spoštovani! Jaz sem se zamislil nad temi besedami. Namreč, tukaj gre za dve stvari. Eno je politika blagovnih rezerv, za katero menim, da mora biti enotna za državo, če izhajamo pač iz funkcije, kakršno imajo blagovne rezerve, druga stvar je pa premoženje občin. Premoženje občin pa s politiko blagovnih rezerv ni povezano, saj tudi do zdaj so blagovne rezerve recimo že včasih kakšne silose pri kakšni firmi za določen čas najele, ali pa kakšne druge objekte. Tako da tukaj moramo te stvari ločiti in zaradi tega se mi zdi, da ta drugi amandma na nek način to rešuje kolikor toliko dobro. Dalo se bo še v tretji obravnavi to popraviti, zato bom jaz glasoval za drugi amandma, nikakor pa ne za prvi, ki avtomatsko jemlje premoženje občinam.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Kocuvan.</p>
               </sp>
               <sp>
                  <speaker>JOŽEF KOCUVAN:</speaker>
                  <p>Hvala lepa za besedo. Spoštovane kolegice in kolegi! Skupina poslancev, da bi razrešila to zagato, smo predlagali še amandma na amandma Vlade in sicer, da se drugi stavek črta. To pomeni, ravno ta problematični stavek, ki se glasi: "V sredstva zavoda se prenesejo tudi skladiščni objekti, ki pripadajo tem blagovnim rezervam". Torej predlog tega je, da se to črta, ostalo pa ostane nespremenjeno. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Janez Podobnik, prosim.</p>
               </sp>
               <sp>
                  <speaker>JANEZ PODOBNIK:</speaker>
                  <p>Spoštovani! Tudi mene so nekoliko zaskrbele besede oziroma ton, ki ga je uporabil državni sekretar gospod Valentinčič. Skoraj je bila to nekakšna grožnja, ko nekako grozi: če se ne bo pač sprejelo tako kot je v zakonu, potem se bo status blagovnih rezerv pač zapletel itn., ne bo denarja itn. Jaz ne moremo pristati na tako logiko. Menim, da je vprašanje lastnine zmeraj zelo težko vprašanje in menim, da moramo imeti v vidu, ponovno poudarjam in bi prosil gospoda Baškoviča, da pove, v skladu oziroma v duhu odločbe ustavnega sodišča, ki pravi, da sploh še nimamo dogovorjeno, katere so državne pristojnosti, katere so pristojnosti lokalne samouprave, da tudi v tem duhu spregovorimo do tega vprašanja. Tudi to, kar je rekel gospod Valentinčič, ali smo že namenili denar za občinske blagovne rezerve itn. Proračun je pripravila Vlada, ne Državni zbor. Če pa problem je in problem obstaja, potem je potrebno, da ga eventuelno tudi v okviru državnega proračuna razrešujemo. Vsekakor sem pa na trdnem stališču glede vprašanja nepremičnin in objektov se pa nikakor ne smejo s tem zakonom podržaviti. To je eklatanten primer podržavljanja in jaz mislim, da bomo vendarle se enkrat ustavili in ne sprejemali odločitev, da nas potem na podlagi teh odločitev ustavno sodišče vedno znova in znova opozarja, da delamo v nasprotju z ustavo.</p>
                  <p>Gospod predsedujoči, če je možno, bi prosil, da bi nam pred glasovanjem gospod Baškovič odgovoril na moje vprašanje, ali so rešitve že osnovnega člena v skladu z ustavo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. O tem odloča Ustavno sodišče, pa kljub temu, ali želite besedo, gospod Baškovič?</p>
               </sp>
               <sp>
                  <speaker>MILAN BAŠKOVIČ:</speaker>
                  <p>Hvala. Opozoril bi v zvezi s tem samo na koncepcijo tega zakona, ki je zdaj v drugi obravnavi. Jaz razumem tako, kot je napisano, da tukaj urejamo državne rezerve in zakon začne takole: "S tem zakonom se določijo obveznosti in pravice države pri programiranju državnih in blagovnih rezerv itd." Se pravi, tu ne govorimo ničesar o občinski funkciji, ker občinska funkcija očitno s tako koncepcijo odpade na področje državnih blagovnih rezerv. To je koncept zakona. Kako se to potem odraža na sedanje stanje, na premoženjsko vprašanje itd., ta osnovni 24. člen brez amandmajev ne bi bil sporen, tudi ga nismo kot takega videli, ker govori samo o direkciji Republike Slovenije za blagovne rezerve in njenem premoženju in potem, da se v sredstva novega zavoda prenesejo vse blagovne rezerve v občinah, katerih hramba, vzdrževanje in obnavljanje so na dan uveljavitve zakona financirani iz državnega proračuna. To so te osnovne kategorije in se ta zakon v osnovi ni ukvarjal z rezervami, ki so bile financirane s strani občin. Ti amandmaji pa naknadno vendarle to aktualizirajo, ker že posegajo potem v te medsebojne odnose, ki jih zakon v osnovi prej, kot sem ga jaz ocenil, ni imel. Ta vladni amandma 24. člena, kot bi ga jaz tolmačil, v prvem delu, v prvem stavku ne bi mogel biti sporen, ker spet govori o financiranju državnega proračuna, samo za ta del rezerv. Na to se nanaša. Približno tako, kot je že sam osnovni člen.</p>
                  <p>Drugi stavek pa, ki pravi, da se prenesejo tudi skladiščni objekti, ki pripadajo tem blagovnim rezervam, to je pa vprašanje, ki ga ne vem pojasniti, kako so bili pa ti objekti financirani, ali so to državni objekti, ali so to kombinacije z občinskimi sredstvi? To bi moral predlagatelj, oziroma kdor pozna te stvari, pokazati, če gre tukaj za originalna občinska sredstva, potem bi znalo biti sporno. S tem se strinjam. Če pa v praksi temu ni tako, potem bi stvar lahko šla. Se pravi, objekti sami, ta drugi stavek je vprašljiv glede na dejansko stanje. Potem pa ta dodatni amandma poslancev že izhaja iz predpostavke, da so imele občine neke svoje investicije, svoje fonde itd., kar je po mojem čisto v redu. Dalo bi se celo kombinirati eno in drugo, to, kar je državnega že bilo in kar je, ima ta režim, kar je pa očitno občinskega in česar se tudi zakon poprej tega ni posebej dotikal, se pač posebni režim postavi in posebne oblike razpolaganja in usode, tako da je za mene v tem kontekstu vprašanje samo teh objektov. Zdaj je treba razrešiti, ali so bili financirani s strani občine ali države in kako se sedaj v tem prenosu vse skupaj v državno funkcijo potem to izčisti. Gre pa vse skupaj za dosedanje družbeno premoženje in sedaj postaja to javna lastnina v lasti države ali občine. Neki delček je verjetno treba še izčistiti, da ne bi bil sporen. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Sušek.</p>
               </sp>
               <sp>
                  <speaker>MAKS SUŠEK:</speaker>
                  <p>Cenjene kolegice in kolegi! Tu gre dejansko za strategijo razvoja lokalne samouprave in državnih funkcij kot takih. Tu smo pred primerom nekje, da se moramo pač odločiti, zakaj smo nekje. Prepričan sem, da trenutno nismo sposobni kar najbolj kvalitetno danes to razčistiti. Sem pač mnenja, da mi danes podpremo en amandma, in sicer amandma gospoda Avberška, s tem, da se pa vsi ti dejavniki in Vlada in pa vsa ta delovna telesa in predstavniki Lokalne samouprave še enkrat dobro zamislijo in najdejo eno pravo solucijo pri tretji obravnavi.</p>
                  <p>Osebno sem prepričan, da moramo na vsak način ločiti državne rezerve kot take, mislim ta blagovni del, od osnovnih sredstev. Osnovna sredstva, to pomeni objekti kot taki, so nastajali zelo heterogeno. Smo danes tudi slišali in ne more biti to po neki šabloni, kar nekako ta zadeva razrešena. Zato je treba en temeljit strokovni pristop k temu.</p>
                  <p>Kar se pa tiče blagovnih rezerv kot takih z blagovnega vidika, sem pa prepričan, da je to čista državna funkcija. No, in danes mi pravzaprav te stvari tudi nismo v stanju popolnoma razrešiti. Zato predlagam, jaz sem tudi za amandma gospoda Avberška, predvsem zaradi tega, da pri tretji obravnavi to stvar kvalitetno razrešimo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Primožičeva, prosim.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala lepa za besedo. Gospod podpredsednik, drage poslanke in poslanci! Moja prisotnost tukaj velja podpori prvemu amandmaju, ki ga je vložila skupina poslancev s prvopodpisanim gospodom Kocuvanom, in sicer je to amandma na amandma Vlade.</p>
                  <p>Pri drugem amandmaju, ki ga je predložil gospod Avberšek, moram reči, da bi povzročil, se strinjam s predstavnikom Vlade, veliko problemov, tudi sama, spet iz lastnih izkušenj lahko povem, da blagovne rezerve niso vedno samo tista sredstva ali premoženje, ki jih lahko prodaš, ko ti recimo zmanjka sredstev, ampak so lahko tudi velik strošek. Strošek ne samo vzdrževanja, ampak tudi rednega obnavljanja itd. Dosedanji sistem je pač temeljil na tem, da so blagovne rezerve v lasti in občin in države. Sedaj, ko imamo več občin, mislim, da bi kazalo podpreti ta zakon v to smer, kot je pripravljen, se pravi, da skrb za blagovne rezerve prevzame država in s tem občinam res prevzame tudi veliko skrb, da pa se skladiščni prostori in objekti, ki so bili financirani, lahko rečemo iz te mešane vloge države in pa Lokalne samouprave, ki je bila v nekdanji občini, pa da zaenkrat do kakšne boljše rešitve ostanejo v lasti občin.</p>
                  <p>Imamo pa tudi in sedaj se kažejo kar precej veliki problemi, ki jih lahko opazimo v primeru teh naših upravnih enot. Tam je bila v zakonu o upravi sprejeta podobna dikcija, kot bo, upam, v sedanji fazi tudi tokrat in sicer, da so občine lastniki teh objektov ali recimo prostorov upravnih enot, da pa plačujejo del stroškov vzdrževanja teh prostorov. Vemo, da občine pričakujejo kar precejšnja sredstva, nekatere celo 19 mark na kvadratni meter, država pa pravi, da ima v proračunu samo 4,5 marke na kvadratni meter sredstev. Upam, da se v tem primeru kmalu najde kakšna ustreznejša rešitev, zato ne podpiram tega drugega amandmaja gospoda Avberška in predlagam, da vsi skupaj podpremo amandma na prvi amandma k 24. členu. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Protner.</p>
               </sp>
               <sp>
                  <speaker>MAG. JOŽE PROTNER:</speaker>
                  <p>Hvala lepa, gospod podpredsednik. Kolegice in kolegi poslanci! Jaz bom podprl drugi amandma skupine poslancev s prvopodpisanim gospodom Avberškom. Zakaj? Mislim, da celovito kaže voljo, kaj pravzaprav vsebinsko želimo s tem amandmajem spremeniti. Ker pa resno jemljem to, kar je državni sekretar gospod Valentinčič povedal, potem jaz mislim, da je drugi amandma ustreznejši zaradi tega, ker bo Vladi vendarle celovito voljo, kaj želimo s tem amandmajem pravzaprav, da se ureja, Vladi dal možnost, da napravi v tretji obravnavi eno rešitev, ki je konsistentna, ki seveda tudi ni v nasprotju s tem, kar naj bi zakon prinesel. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Šiftar, prosim. Se odpovedujete? Gospod državni sekretar, prosim.</p>
               </sp>
               <sp>
                  <speaker>DAVOR VALENTINČIČ:</speaker>
                  <p>Ko govorimo o drugem amandmaju na ta člen, torej govorimo o tem členu, ki pravi, da se blagovne rezerve v občinah in nepremičnine uporabljajo za skladiščenje, se na dan prenosa z zavoda ovrednotijo in da občine, ki so nakup blagovnih rezerv zagotovile iz lastnih sredstev, prenesejo z zavoda tisti del blagovnih rezerv in nepremičnin, ki predstavljajo razliko med vrednostjo rezerv in sredstev, ki je bila občini zagotovljena. Pri tem bo nastal izredno velik problem. Namreč, zaloge so bile nabavljene po eni vrednosti, so v takem in takem stanju, kot so sedaj. Ovrednotenje sedanjega stanja bo izredno težko. Vlaganje države v tem času za vzdrževanje bo seveda tudi zahtevalo, ne da bi se s tem izogibali samemu postopku ovrednotenja, vendar menim, da bi bilo smotrneje kljub vsemu morda razmisliti, ali je ta drugi amandma sprejemljiv za Vlado. Kot sem že povedal, predlaga, da tega ne bi, če sem pa jaz pravilno razumel poslanko Primožičevo, se zavzema pravzaprav predvsem za to, da bi skladiščni objekti ostali v lasti občin. To je nekje v skladu z osnovnim besedilom zakona, torej brez amandmaja Vlade, ki predvideva tudi prenos skladiščnih zmogljivosti in brez amandmajev, ki jih je vložila skupina poslancev. Osnovno besedilo zakona govori o vsebini blagovnih rezerv. Menim, da se vsi strinjamo, da gre za državno funkcijo. Da gre za tisti del funkcij, ki so jih prej v občinah popravljali, ki je sedaj po novi razporeditvi pristojnosti lokalne samouprave in države to prenesel na državno raven. Da gre torej za sredstva blagovnih rezerv, za katera želimo, da ostanejo v državnem upravljanju in v državnem vzdrževanju. Menim torej, da to ni problematično in da bi bilo smotrneje morda te amandmaje umakniti in ostati pri osnovnem besedilu. V tem torej, da blagovne rezerve, za katere je država iz proračuna zagotavljala denar v zadnjih štirih letih, ostanejo in se prenesejo v last zavoda brez skladiščnih objektov. Tako ali tako bi pa samo nekaj dodal, bodo pa te rezerve ostale teritorialno razporejene v veliki večini tako kot so doslej. Ostale bodo torej na istih teritorijih in večinoma v enakih obsegih, v kolikor to ne bomo s svojim programom spremenili, vendar zaenkrat to ni predvideno.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Lavrinc.</p>
               </sp>
               <sp>
                  <speaker>MAKSIMILJAN LAVRINC:</speaker>
                  <p>Jaz se s poslanskim kolegom, gospodom Jožetom ne strinjam. Namreč gre za to, da je koncept občine takrat, ko so se blagovne rezervne blagovne postavljale pa koncept občine danes, popolnoma nekaj drugega. Tu je treba upoštevati besede državnega sekretarja, ki jih pravzaprav niste hoteli niti poslušati. To je eno.</p>
                  <p>Drugo. Če sprejmemo amandma, ki ga je pripravil prvopodpisani Jožef Kocuvan, potem smo naredili to, da se za tretjo obravnavo lahko pripravi neko določilo, ki bo reševalo, da tako rečem, občinsko lastnino v pogledu teh nepremičnin, po vsebini pa blagovne rezerve kot take pa je normalno, da mora z njimi upravljati država, namreč koncepta SLO-ja ni več, če prav vem.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Oman, prosim.</p>
               </sp>
               <sp>
                  <speaker>IVAN OMAN:</speaker>
                  <p>Gospod predsednik, gospe in gospodje! Torej ostanejo nam pravzaprav tri možne rešitve. Prva je ta, da zakon zavrnemo in ostane status quo. Druga je ta, da sprejmemo vladni predlog, ki pomeni centralizacijo in centralno vodenje in obravnavanje rezerv. Tretja je pa ta, da sprejmemo nekatere amandmaje in posledica tega bo, da bodo državne rezerve toliko manjše, kolikor je zdaj občinskih. Sicer pa jaz ne bom glasoval ne za eno ne za drugo, ker če Vlada ne zna stvari konsistentno pripraviti tako, da bi stvari speljala tako kot misli, da mora biti, potem naj pač sama sebi pripiše.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospa Pečanova.</p>
               </sp>
               <sp>
                  <speaker>BREDA PEČAN:</speaker>
                  <p>Hvala. Rada bi povedala to, da sem se odločila, da bom kljub vsem dvomom, ki so bili tukaj povedani, podprla amandma kolegov pod številko 2, in to zaradi tega, ker argumenti o tem, da lahko Vlada v tretji obravnavi najde drugačno rešitev, veljajo tako za prvi amandma, kot za drugi amandma, kot za prvi amandma, popravljen z amandmajem na amandma in tako naprej. Se pravi, da ta opcija v vsakem primeru ostane na razpolago. Moram pa povedati, da mi daje posebej misliti odločitev Ustavnega sodišča okrog delitve pristojnosti občin, kjer je v tem zakonu že opredmetena na ta način, da ta zakon pove, da so blagovne rezerve za tržne in za izredne razmere v pristojnosti države, da pa nihče ne more trditi, da tisto, kar je v sistemu splošnega ljudskega odpora in družbene samozaščite, ki je spadal v tedanjo pristojnost lokalne samouprave, poudarjam, to ni bila državna pristojnost občine, temveč je bila pristojnost občine pri zadovoljevanju skupnih potreb prebivalcev določene občine. Za moje pojme je to čista definicija lokalne samouprave in ne državnih pristojnosti. Tu moram oporekat kolegi Lavrincu, ko govori, SLO res nimamo več, vendar si je pa treba jasno postaviti vprašanje, kaj je bila lokalna samouprava v tem primeru in kaj ni bila. Ta lokalna samouprava je zagotovila sredstva tako za sam material v blagovnih rezervah, kot tudi tam, kjer je bila občina dovolj močna, da si je to lahko privoščila. V primeru občine, iz katere jaz izhajam ni bila dovolj močna in je morala skladiščne prostore najeti, nekatere občine pa so imele dovolj lastnih virov. Že to dokazuje, da ni država pri nakupu prostorov imela nič zraven in da tudi pri nakupu blaga do leta 1991 ni imela nič zraven, ampak da smo morali občani iz svojih prispevkov ta denar zagotoviti. Se pravi, če blagovne rezerve ne sodijo več v pristojnost občin, občine pa imajo v lasti blago in prostore, potem normalno, ko jim ugasne funkcija s tem zakonom, imajo možnost, da to premoženje odprodajo. Zakaj bi si še naprej delale stroške in vzdrževale blagovne rezerve, jih redno zamenjevale, pospravljale in še kaj. Blago se lahko normalno na trgu proda, skladiščne prostore pa lahko ohranijo kot lastno premoženje, ki ga lahko dajo v najem, ali pa prodajo. Se pravi, da nobenega posebnega razloga ni, da bi nasprotovali amandmaju kolegov s prvopodpisanim kolegom Avbrškom in če bo Vlada presodila in pri tem razmislila ravno v zvezi s prej omenjeno sodno Ustavnega sodišča, bo morda svoje zelo trdo in strogo stališče do tega amandmaja do tretje obravnave nekoliko omilila. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Gospod Lavrinc. Prosim za malo več miru v dvorani.</p>
               </sp>
               <sp>
                  <speaker>MAKSIMILJAN LAVRINC:</speaker>
                  <p>Kolegice in kolegi, bom zelo kratek. Gospod Geza Džuban me je opozoril, pravi, prepričujemo se lahko še pol ure, glasovali pa bomo tako kot, vsak sam misli. Gre za to, gospa, ki je govorila pred menoj, je nekaj replicirala, jaz bi pa rekel naslednje. Funkcija oziroma naloge lokalne samouprave so natančo določene in prav te naloge glede blagovnih rezerv v tistem zakonu nisem prebral.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospa Primožičeva. Obe sta repliki. Boste dobili, gospa Pečanova. To je tudi replika.</p>
               </sp>
               <sp>
                  <speaker>JANA PRIMOŽIČ:</speaker>
                  <p>Hvala za besedo. Samo replika gospe Pečanovi. Vse lepo in prav, ampak blagovne rezerve bo država morala ustvariti znova. Se pravi, da bo morala nameniti kar precej sredstev za to, da bo ali od občin ali na prostem trgu spet kupila blagovne rezerve. Mislim, da na ta strošek spet ne smemo pozabiti. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Gospa Pečanova.</p>
               </sp>
               <sp>
                  <speaker>BREDA PEČAN:</speaker>
                  <p>Najprej zelo hiter odgovor. Mislim, da bi gospod Valentinčič lahko povedal, koliko občinskih blagovnih rezerv bodo državne blagovne rezerve sploh uporabile. Veliko večino ne, ker je bila tako in tako že od 1991. leta dalje velika večina blagovnih rezerv v občinski lasti postopoma odprodana. Se pravi, da potrebe po blagovnih rezervah, ki so trenutno še v občinski lasti, za državo pravzaprav ni.</p>
                  <p>Drugo, kar je, pa bi gospodu Lavrincu povedala, da v 99.a členu samo še do 1. junija velja tisto, kar je zapisano - govorim o lokalni samoupravi - jaz pa sem govorila o tem, kaj je bilo v pristojnosti lokalne samouprave in sem povedala, da je z zakonom o lokalni samoupravi in z zakonom o upravi ta splošni ljudski odpor in družbena samozaščita, ki je po mojem mnenju bil sestavni del lokalne samouprave v prejšnji občini, ne pa državnega, državne pristojnosti, da je pač s temi zakoni ugasnil in da se blago, ki je v lasti občine, lahko po presoji občine uporabi tako, kot občina sama misli. Ne vem, zakaj bi si lahko država na osnovi tega nekaj kar prilastila, podobno, kot si je z zakonom o javnih zavodih in še z marsičem drugim.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Razpravo zaključujem. Še gospod državni sekretar. Izgleda, da ne bom mogel zaključiti te razprave.</p>
               </sp>
               <sp>
                  <speaker>DAVOR VALENTINČIČ:</speaker>
                  <p>Jaz bi samo povedal, da vrednost občinskih blagovnih rezerv sploh ni zanemarljiva. Gre za vrednost, ki je skoraj enaka vrednosti blagovnih rezerv, s katerimi je tudi do sedaj opravljala republika. Sploh ne gre za zanemarljive vrednosti in tudi se z njimi ni tako slabo gospodarilo. Ekscesi so nastajali šele v zadnjem času zaradi te psihoze, ki je nastala zaradi ločevanja občin na tisti državni in tudi v bodoče lokalno samoupravni del. Samo toliko.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala. Razpravo zaključujem in prehajamo na glasovanje. Še enkrat poudarjam, najprej glasujemo o amandmaju pod točko 2. Predlagatelj je skupina poslancev, prvo podpisani je gospod Franc Avberšek. Vlada se ne strinja in če je sprejet ta amandma, sta amandmaja pod točko 1 in 3 brezpredmetna. Ugotovimo sklepčnost! (65 prisotnih.)</p>
                  <p>Kdo je za? (45 poslancev.) Je kdo proti? (15 poslancev.)</p>
                  <p>Ugotavljam, da je amandma sprejet. S tem so vsi ostali amandmaji brezpredmetni.</p>
                  <p>Na glasovanje dajem tako spremenjen 24. člen. Ugotovimo sklepčnost! (65 prisotnih.)</p>
                  <p>Kdo je za? (47 poslancev.) Je kdo proti? (3 poslanci.)</p>
                  <p>Ugotavljam, da je 24. člen sprejet.</p>
                  <p>V razpravo dajem vse preostale člene, h katerim so bili vloženi amandmaji in jih dajem na glasovanje. Ugotovimo sklepčnost! (45 prisotnih.) Ugotovimo sklepčnost! (57 prisotnih.)</p>
                  <p>Kdo je za? (40 poslancev.) Je kdo proti? (2 poslanca.)</p>
                  <p>Ugotavljam, da smo vse ostale člene sprejeli.</p>
                  <p>V razpravo dajem naslov zakona. Naslov zakona dajem na glasovanje. Ugotovimo sklepčnost! (58 prisotnih.)</p>
                  <p>Kdo je za? (46 poslancev.) Je kdo proti? (1 poslanec.)</p>
                  <p>Ugotavljam, da smo naslov zakona sprejeli.</p>
                  <p>In še sklep, da za tretjo obravnavo pripravi zakon predlagatelj. Ugotovimo sklepčnost! (55 prisotnih.)</p>
                  <p>Kdo je za? (43 poslancev.) Je kdo proti? (2 poslanca.)</p>
                  <p>Ugotavljam, da smo sklep sprejeli.</p>
                  <p>Imamo še dva dodatna sklepa. Prvega predlaga Odbor za gospodarstvo: "Vlada Republike Slovenije naj do tretje obravnave predloga zakona o blagovnih rezervah Državnemu zboru Republike Slovenije predloži pregled skladiščnih objektov in pripadajočih zemljišč, ki pripadajo blagovnim rezervam z opredelitvijo njihovega lastninskega statusa". Želite besedo? Gospod Janc, prosim.</p>
               </sp>
               <sp>
                  <speaker>BRANKO JANC:</speaker>
                  <p>Hvala za besedo. Jaz bi na predlog dodatnega sklepa vložil amandma in sicer, da se v četrti vrstici za besedami "ki pripadajo blagovnim rezervam" doda besedilo "bivših občin", ostali del besedila se pa črta. Namreč ta dodatni sklep Odbora za gospodarstvo ne predvideva in nalaga Vladi Republike Slovenije, da predloži pregled skladiščnih objektov in pripadajočih zemljišč blagovnih rezerv. Mislim, da je nesmiselno, da predlagamo Vladi delo, ki naj bi v svojem seznamu opredelil vsa skladišča blagovnih rezerv, kajti nekatera skladišča so tudi iz nacionalnega vidika in varnostnega vidika zaupnega značaja, zaradi tega bi verjetno to v samem postopku obravnave dosti zakompliciralo zadeve.</p>
                  <p>S sprejemom drugega amandmaja se je izkazalo, da Državni zbor zanimajo predvsem občinske blagovne rezerve, torej objekti občinskih blagovnih rezerv, zato predlagam, da ta amandma sprejmete skupaj s predlogom dodatnega sklepa Odbora za gospodarstvo.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo besedo? (Ne.) Dajem najprej na glasovanje predlog k dodatnemu sklepu, amandma, da se za besedicami "ki pripadajo blagovnim rezervam" naredi vejico in nadaljuje "bivših občin" in ostali del besedila se črta. Dajem najprej na glasovanje takšen amandma k sklepu. Ugotovimo sklepčnost! (51 prisotnih.)</p>
                  <p>Kdo je za? (21 poslancev.) Je kdo proti? (27 poslancev.)</p>
                  <p>Ugotavljam, da amandma ni sprejet.</p>
                  <p>Dajem na glasovanje predlog dodatnega sklepa Odbora za gospodarstvo. Ugotovimo sklepčnost! (54 prisotnih.)</p>
                  <p>Kdo je za? (39 poslancev.) Je kdo proti? (5 poslancev.)</p>
                  <p>Ugotavljam, da smo sklep sprejeli.</p>
                  <p>Še drugi dodatni sklep je. Predlagatelj je gospod Sašo Lap. Državni zbor nalaga Vladi Republike Slovenije, da ob sprejemu zakona opravi revizijo vseh tistih pogodb, na osnovi katerih so občine prodajale blago, ki bi moralo biti v rezervah, prav tako pa tudi preglede pogodb, s katerimi so prodale skladiščne objekte, financirane v preteklosti iz prispevkov za blagovne rezerve. Matično delovno telo predlog podpira. Želi kdo besedo? (Ne želi.) Ugotovimo sklepčnost! (55 prisotnih.)</p>
                  <p>Kdo je za? (40 poslancev.) Je kdo proti? (2 poslanca.)</p>
                  <p>Ugotavljam, da smo tudi ta predlog  sklepa sprejeli.</p>
                  <p>S tem zaključujem to točko dnevnega reda.</p>
                  <p>Prehajamo na <title>34. TOČKO DNEVNEGA REDA</title>, to je na prvo obravnavo <title>PREDLOGA ZAKONA O SPREMEMBAH IN DOPOLNITVAH ZAKONA O DENACIONALIZACIJI</title>.</p>
                  <p>Predlog zakona je v obravnavo zboru predložil na podlagi podpisov 12.564 volivcev gospod Jožef Šketa iz Ljubljane. Želi besedo predstavnik predlagateljev zakona? Gospod Šketa, prosim. Kolegice in kolegi, prosim za mir v dvorani. Izvolite.</p>
               </sp>
               <sp>
                  <speaker>JOŽEF ŠKETA:</speaker>
                  <p>Spoštovani gospod predsednik, cenjene poslanke in poslanci, spoštovani zbor!</p>
                  <p>Leta 1991 je Skupščina Republike Slovenije sprejela zakon o denacionalizaciji. To je bil prvi slovenski zakon s področja lastniške transformacije. V želji, da se čimprej uveljavijo želene spremembe je bil zakon sprejet dokaj na hitro brez zadostnih strokovnih poglobitev. Pripombe so se zavračale z obljubami, da se bodo eventualno ugotovljene pomanjkljivosti odpravile s kasnejšimi spremembami zakona. Kljub velikim problemom, ki so se začeli pojavljati ob izvajanju zakona, se je pozabilo na to obljubo. Niti v parlamentu niti v Vladi doslej ni bilo ustrezne pripravljenosti za preučitev problemov in za zagotovitev določenih korekcij neustreznega zakona. Zato sem v skladu s stališči Konzorcija zavezancev za vračilo podržavljenega premoženja dal pobudo za spremembo zakona o denacionalizaciji na podlagi pisno izražene podpore volivcev.</p>
                  <p>Nerešeni glavni vsebinski problemi obstoječega zakona o denacionalizaciji so zlasti naslednji.</p>
                  <p>Prvič, neskladnost zakona z Ustavo Republike Slovenije in Evropsko konvencijo o človekovih pravicah. Zakon o denacionalizaciji je uzakonil fizični odvzem produkcijskih sredstev podjetij kot nekakšen sestavni del procesa lastninjenja. Fizično odvzemanje aktive registriranih pravnih oseb pa nima z lastninjenjem podjetij, se pravi družbenega kapitala nobene zveze. Sprejeti model denacionalizacije krši Evropsko konvencijo o človekovih pravicah, saj ni zagotovljena zaščita lastnine pravnih oseb, krši tudi slovensko ustavo, saj ni opredeljen javni interes za nacionalizacijo in ni zagotovljena odškodnina nacionalizirancem. Poleg tega ruši temelje ekonomsko-pravnega sistema tržnih gospodarstev, saj uveljavlja poseganje države v svojstvo kapitalskega lastnika izven splošno opredeljenega javnega pravnega sistema v škodo pravnih oseb in tudi drugih, ki so v obligacijskih in drugih razmerjih s to pravno osebo.</p>
                  <p>Rešitve so v nasprotju z 2. in 67. členom ustave, kjer ob razvojnih gospodarskih in socialnih posledicah zakona zanemarjajo tudi ustavno obveznost zakonodajalca, da se v Sloveniji kot pravni in socialni državi pridobivanje in uživanje lastnine ureja tako, da je zagotovljena njena gospodarska, socialna in ekološka funkcija. Vse to so zelo resne kršitve. Uveljavlja se nevarna praksa, ki je parlament, po našem mnenju, ne bi smel tolerirati. Vsekakor bi moral zahtevati, da o domnevnih nepravilnostih jasno opredelijo svoja stališča ustrezne parlamentarne komisije in Vlada.</p>
                  <p>Druga zamera gre ekonomski škodljivosti obstoječega zakona. Zakon o denacionalizaciji je brezpogojno uzakonil pravico upravičencev do vračanja v naravi vseh v preteklosti nacionaliziranih nepremičnin, vendarle če se nahajajo v podjetjih, ne pa če so v lasti države ali zasebnikov. Zanimivo, da je zakon v celoti zanemaril problem funkcionalne škode v gospodarstvu, ki nastaja v primeru krnitve obstoječe funkcionalnosti in je podjetjem zagotovljen le začasni odlog vračila, ni pa jo dopustil v državnih ustanovah. Samo po sebi je razumljivo, da fizično razdvajanje sredstev funkcionalno povezanih gospodarskih celot povzroča škodo, ki jo potrjujejo tudi posamezne analize in številni primeri iz prakse. Škoda zaradi izgube funkcionalnosti je narodno-gospodarska, ki se ne nadomešča, tudi če opravičenci zagotovijo nadaljnjo ekonomsko uporabo vrnjene nepremičnine. Praviloma bi upravičenci z nadomestnimi oblikami lahko dosegli višjo funkcionalnost svojih naložb kot z vrnjenimi. Gre torej za dvojno popolnoma nepotrebno narodno-gospodarsko škodo, vendar niti parlament niti Vlada nista bila doslej pripravljena analizirati podanega problema in ugotoviti obseg narodno-gospodarske škode zaradi neustreznega predpisa.</p>
                  <p>Tretjič. Ugotavljamo neskladnost našega sistema denacionalizacije z reprivatizacijskimi programi drugih dežel. Zaradi pravne in ekonomske problematičnosti je naš model denacionalizacije edinstven. Iz študije Reprivatizacija v srednji in vzhodni Evropi, ki jo je pripravil Mednarodni center za podjetja v družbeni lastnini v deželah v razvoju, je nedvomno razvidno, da so vse države, kljub izvajanju reprivatizacije, ščitile pravno in ekonomsko integriteto gospodarstva. Ne moremo sprejeti teze, da je naš model reprivatizacije dober, če takšne oblike nikjer drugod, vključno z Nemčijo, niso sprejeli. Parlament in njegove komisije so že večkrat zahtevale, da Vlada analizira reprivatizacijske pristope drugih držav, vendar se tudi ta zahteva enostavno ignorira.</p>
                  <p>Četrtič. Neenakopravno obravnavanje denacionalizacijskih upravičencev. Obstoječi zakon o denacionalizaciji je krivičen tudi do denacionalizacijskih upravičencev. Dopušča velike, verjetno ustavno nedopustne razlike med upravičenci, ki pridobivajo ekonomsko izboljšana sredstva in med upravičenci, ki pridobivajo finančno nepokrite in nesigurne obveznice. Takšen kastni sistem vračanja vsekakor ni sprejemljiv in je zato popolnoma nerazumljivo, zakaj ga Združenje lastnikov razlaščenega premoženja tako močno podpira, saj je v nasprotju z interesi številnih upravičencev. Naš predlog dokazuje, da je možno te nepotrebne razlike bistveno omiliti in izboljšati položaj večine denacionalizacijskih upravičencev.</p>
                  <p>Tudi glede teh problemov bi se morale pristojne parlamentarne komisije in Vlada jasno opredeliti. Če se bodo zavzeli za ohranitev obstoječih zakonskih rešitev, bi morali jasno določiti tudi vizijo poravnavanja odškodnin in sicer, če se sedanji sistem poravnavanja odškodnin ne bo spreminjal, v tem primeru bodo ogoljufani vsi upravičenci, ki si ne bodo zagotovili fizičnega vračila sredstev. Če se bo po potrebi sedanji sistem vendar spremenil z naknadno zagotovitvijo proračunskih sredstev za nepokrite terjatve upravičencev, bo v tem primeru ogoljufano slovensko prebivalstvo, ki bo moralo te povečane obveznosti pokriti z davki, sedaj pa bi se ta problem lahko razreševal s pomočjo podržavljenega premoženja. Ta krivična rešitev še posebej stimulira upravičence, da zahtevajo vračilo v naravi, kar uničuje slovensko gospodarstvo in bistveno otežuje proces denacionalizacije.</p>
                  <p>Petič. Ugotovljene so tudi številne tehnične pomanjkljivosti zakona o denacionalizaciji. Sedaj, ko je vendar postalo vsesplošno jasno, da je obstoječi zakon o denacionalizaciji izjemno nekvaliteten, omogoča namreč velike malverzacije, ne uveljavlja kontrole postopkov, ne zagotavlja varovanja interesov države v postopkih denacionalizacije, pravice pritožbe subjektov, čeprav se odloča o njihovih dolžnostih in pravnih interesih, kar omogoča, ali pa določa 25. člen slovenske ustave, in celovite obravnave vseh zahtevkov pri posameznem zavezancu, nedopustno diferencira pravice udeležencev, omogoča nezakonito pridobivanje premoženja, upočasnjuje postopke itd., bi bil po našem mnenju že vendarle čas, da ustrezne parlamentarne komisije in Vlada analizirajo tudi te pomanjkljivosti in pripravijo ustrezne rešitve na podlagi določenih sprememb in dopolnil zakona denacionalizaciji. Predlog sprememb in dopolnitev zakona o denacionalizaciji, ki ga je pripravil konzorcij, v veliki meri odpravlja navedene pomanjkljivosti, kljub temu ni pripravljenosti za spremembe. Kot se zdi, gre za apriorno nasprotovanje zaradi prikrivanja dosedanjih napak in zaradi bojazni, da bi popravki povzročili neželene politične konfrontacije, zato se poizkuša z raznimi splošnimi pomisleki in formalnimi zapleti preprečiti temeljito, strokovno in vsebinsko obravnavo predlogov in že na začetku čimbolj onemogočiti kakršnekoli spremembe. Zlasti se izpostavljajo naslednji pomisleki. Na primer, da bi spremembe po dobrih treh letih veljavnosti in izvajanja zakona o denacionalizaciji povzročile neenako obravnavo udeležencev in druge težave. S tem se preprosto ne strinjamo. Predlagane spremembe zakona niso retroaktivne in ne odpirajo novih problemov. Nasprotno. Spremembe bi omogočile razumne popravke sedanjega pravno in ekonomsko nedopustnega načina denacionalizacije in bi izboljšale položaj vseh udeležencev v še nedokončanih postopkih in tako zmanjšale nezakonite diskriminacije. Dosedanja pravna praksa je vedno dopuščala takšne razumne prilagoditve predpisu. Da se izognemo nepotrebni politizaciji problema, predlagam, da ustrezna telesa Vlade in parlamenta, pristojna za zakonodajne zadeve, jasno opredelijo stališča o zakonitosti predlaganih sprememb. V kolikor bi bilo eventuelno sprejeto stališče, da imajo udeleženci v že začetih postopkih denacionalizacije pravico ta postopek zaključiti po določilih obstoječega zakona, naj se pač to tudi določi v prehodnih določbah sprememb in dopolnitev zakona. Tudi v tem primeru bi predlagane spremembe omogočale, seveda na prostovoljni podlagi ekonomično denacionalizacijo, bistveno bi izboljšale pravno varnost udeležencev, zmanjšale bi narodno gospodarsko škodo ter presenetljivo celo pospešile razreševanje težjih denacionalizacijskih primerov, ki so sedaj, predvsem zaradi slabih zakonskih rešitev, povsem v zastoju. V vsakem primeru obstojajo kvalitetne rešitve, ki omogočajo, da se eventualne spremembe zakona o denacionalizaciji izvedejo na popolnoma zakoniti osnovi. Tudi trditve o novih težavah so izrečene na pamet, saj nimajo nobene potrditve v konkretnih primerih, kje in na kakšen način bi sploh lahko prihajalo do teh hipotetičnih težav.</p>
                  <p>Naslednji glavni pomislek izhaja iz bojazni, da bodo stroški denacionalizacije predvsem zaradi povečanih obveznosti do zavezancev in predlaganega jamstva preveč dodatno obremenili državo. Ta pomislek je sicer na prvi pogled logičen, je pa na srečo netočen in je rezultat premajhne strokovne poglobitve v ekonomsko problematiko denacionalizacije. Bistvo našega ekonomsko zasnovanega predloga denacionalizacije temelji na vključitvi Sklada Republike Slovenije za razvoj v reševanje denacionalizacijskih zahtevkov. Za upravičence in za zavezance so to izjemno zanimive rešitve. Odškodninske obveznice lahko upravičenci in zavezanci zamenjujejo za delnice podjetij, ki so v lasti razvojnega sklada ter uporabljajo za poplačilo kreditov iz razvojnega sklada za nadomestne gospodarske naložbe, kar razbremenjuje na drugi strani Odškodninski sklad Republike Slovenije do takšne mere, da postane jamstvo Republike Slovenije za odškodninske obveznice zgolj formalno in ga je možno brez problemov sprejeti.</p>
                  <p>Povečane obveznosti razvojnega sklada pa ne obremenjujejo dodatno države, kot se navadno misli. Skupna vrednost obveznosti države zaradi denacionalizacije je že opredeljena in jo naši predlogi ne spreminjajo. Pokrivanje obveznosti države do upravičencev s produkcijskimi sredstvi podjetij ne razbremenjujejo države, saj se s tem za enak znesek znižajo kapitalski deleži države v gospodarstvu. Zlasti vračanje funkcionalno povezanih produkcijskih sredstev podjetij je zato še posebej ekonomsko absurdno, saj brez potrebe močno škoduje zavezancem, deloma pa tudi upravičencem. Naš predlog pogojuje le nekoliko večjo začetno uporabo tekočih finančnih sredstev oziroma likvidnostnega potenciala razvojnega sklada za nadomestne naložbe tako pri upravičencih kot tudi pri zavezancih. Te povečane obveznosti so lahko sorazmerno hitro pokrite s povečano prodajo državnega kapitala in višjimi dividendami deloma na podlagi ustrezno višje nominalne vrednosti kapitala, še bolj pa na podlagi povečanja realne vrednosti državnega kapitala kot posledice ohranjanja tako funkcionalnosti gospodarstva, preprečevanja škode, manjše brezposelnosti in splošnega izboljšanja narodno gospodarske produktivnosti.</p>
                  <p>Spoštovane gospe in gospodje poslanci, želimo vas obvestiti, da nam doslej še ni bil predstavljen noben strokovni argument, ki bi zanikal katerokoli od teh izhodiščnih tez konzorcija o ekonomski pomembnosti in finančni neproblematičnosti našega predloga. Velikokrat se pojavlja mnenje o negativnem vplivu sprememb zakona na lastninsko preoblikovanje podjetij ter poudarjajo manjše neskladnosti oziroma nedorečenosti predlogov sprememb in dopolnitev.</p>
                  <p>Očitek o negativnem vplivu sprememb zakona na lastninsko preoblikovanje je po našem mnenju popolnoma neutemeljen. Doslej ni bil naveden noben kolikor toliko otipljiv argument, ki bi potrjeval mnenje, da lahko predlagane spremembe kakorkoli zavirajo lastninsko preoblikovanje podjetij, verjetno pa so upravičene nekatere pripombe in sugestije za izboljšavo konsistentnosti predlaganih sprememb zakona o denacionalizaciji in drugih predpisov. Za prvo obravnavo zakona te bolj ali manj formalne izboljšave po naši oceni niso najpomembnejše. Vsekakor pričakujemo konstruktivno sodelovanje parlamentarnih in vladnih strokovnih služb in teles pri izboljševanju teksta za drugo branje.</p>
                  <p>Iz navedenih pojasnil je popolnoma jasno razvidno, da so predlagane spremembe in dopolnitve zakona o denacionalizaciji še vedno možne in izjemno koristne in celo presenetljivo lahko izvedljive. Ovira za spremembe niso strokovno utemeljeni pravni, ekonomski in drugi vsebinski razlogi, temveč drugi interesi in nezadostno poznavanje problematike. Zato se, spoštovane gospe in gospodje poslanci, obračamo na vas z zaupanjem, da se boste v to zahtevano problematiko resnično poglobili. Predvsem želimo, da bi pri vaših opredelitvah prevladovali strokovni argumenti in narodnogospodarski interes. Odgovornost je zato velika in napačne odločitve imajo lahko ne samo navedene narodno gospodarske ampak še številne druge negativne posledice.</p>
                  <p>Ne glede na to, da je obstoječi sporni zakon o denacionalizaciji sprejel že parlament v prejšnji sestavi, se odgovornosti za negativne posledice neustrzne denacionalizacije ne more izogniti niti sedanji parlament. V primeru zavrnitve predloga sprememb in dopolnitev zakona že na prvi obravnavi se bodo vsekakor v javnosti vse bolj postavljala vprašanja upravičenosti ignoriranja številnih mnenj strokovnjakov o neustreznosti našega sistema denacionalizacije, prakse vseh drugih držav, ki izvajajo reprivatizacijo; mnenje celotnega gospodarstva, izraženega v stališčih Gospodarske zbornice Slovenije in Združenja delodajalcev; prevladajočega mnenja delavcev, izraženega v stališčih Zveze svobodnih sindikatov in drugih sindikatov; opozorila nekaterih državnih organov, predvsem Slovenskega odškodninskega sklada in mnogih upravnih delavcev; opozoril in predlogov najemnikov poslovnih prostorov, to je obrtnikov in podjetnikov, ki poslujejo v denacionaliziranih stavbah in nenazadnje zahteve 13.812 volivcev, ki so registrirali svojo podporo za spremembo zakona po občinah. V prid odločitve za temeljito obravnavo in dopolnitev zakona govori verjetna odločitev mednarodnega sodišča o kršenju človekovih pravic. Če bi prišlo do takšne odločitve, ki je po mnenju nekaterih eminentnih pravnih strokovnjakov realna, čeprav časovno oddaljena, bo to velika moralna obsodba Slovenije, ki ni sposobna zagotoviti spoštovanja mednarodne konvencije o človekovih pravicah, niti spoštovanja lastne ustave.</p>
                  <p>Vendar ne gre samo za moralni problem. Popolnoma po nepotreben se izpostavljamo tveganju, da bomo morali v naslednjih letih veliko materialno škodo v podjetjih, ki bi se ji lahko izognili, prenesti na državo in davkoplačevalce. Pričakovati je možno tudi spremembo zakona na osnovi zakonodajnega referenduma. Upravičeno domnevamo, da državljani ne bodo pripravljeni tolerirati ignoriranja vsesplošno izražene zahteve za spremembo zakona. Zbornica in sindikati bodo verjetno morali upoštevati te zahteve in organizirati akcijo za izvedbo referenduma, na katerem se bo izrazila resnična volja slovenskih volivcev. Mnogo bolj smotrno, hitrejše, cenejše bi seveda bilo, če bi resnične interese slovenskih volivcev uveljavil že sam parlament. Ni mogoče izključiti tudi naraščajočega nezadovoljstva denacionalizacijskih upravi-čencev, ko bodo spoznali resnične razloge neustrezne in počasne denacionalizacije. Slej ko prej bo tudi velika večina denacionalizacijskih upravičencev videla, da so zavedeni in da so zaradi nerazumnega nasprotovanja spremembam zakona oškodovani.</p>
                  <p>Spoštovane gospe in gospodje poslanci! Pozivam vas, da upoštevate navedene tehtne razloge za spremembo zakona o denacionalizaciji. Predlagamo, da se zakon o spremembah in dopolnitvah zakona o denacionalizaciji v prvi obravnavi sprejme skupaj z dodatnimi predlogi, ki jih boste predlagali vi in zadolži Vlado, da v sodelovanju s predlagatelji pripravi strokovno korektne dopolnitve za drugo branje. Hvala vam za pozornost.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Jože Šketa. Želi besedo predstavnik Komisije za spremljanje in nadzor lastninskega preoblikovanja družbene lastnine kot matično delovno telo? Prosim, gospod Rejc.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje! Komisija za spremljanje in nadzor lastninskega preoblikovanja družbene lastnine je matično delovno telo in je predloženi predlog sprememb in dopolnitev zakona o denacionalizaciji obravnavala dvakrat. Prvič je pač pozvala Vlado, naj da svoje mnenje in drugič na 57. seji 8.3.1995, ob katerem smo temeljito obdelali to temo oziroma te spremembe in dopolnitve. Po razpravi, ki je bila in na kateri so sodelovali razlaščenci in seveda vsi tisti, ki pač vlagajo zakon, in ustrezne skupine, ki so seveda so želele, da lahko sodelujejo, je bila seveda razprava odprta, komisija pa se je predvsem osredotočila tudi na mnenje Vlade, ki je prišlo. To mnenje Vlade je bilo v tej smeri, da se ta predlog sprememb in dopolnitev zakona ne podpre. Dobili smo tudi mnenje Sekretariata za zakonodajo in pravne zadeve in ga seveda pri svojem delu in svojih sklepih tudi upoštevali. Dobili smo tudi gradiva oziroma posamezne predloge SND-ja, potem Združene liste slovenskih socialdemokratov in LDS-a in predvsem ugotovili in ugotavljali, da je tudi v teku deveto poročilo o izvajanju zakona o denacionalizaciji. Se pravi deveto. S tem, ko to povem, moram tudi to posebej poudariti, ker je predhodnik, gospod Jože Šketa omenil, da se je zakon pač na kratko sprejel 20.11.1991, pa vendar vemo, da smo mi imeli osamosvojitev precej prej, 8. aprila, leta 1990 pa seveda prve demokratične volitve. To se pravi čas, ki je bil na voljo in seveda v katerem so se strokovnjaki in Vlada in vsi tisti, ki so pripravljali to zakonodajo, osredinili, ga je bilo dovolj na voljo in ta zakon, kot vemo in smo že slišali, je v veljavi že 3 leta in skoraj 5 mesecev. Komisija je seveda odprto razpravljala o vsem, ugotovila pa je, da bi bilo za celovito osvetlitev problematike, ki jo seveda načenjajo predlagatelji in seveda na osnovi 12.564 podpisov, ko je bil vložen skladno z ustavno določbo predlog sprememb in dopolnitev. Menimo, da bi Vlada morala v tem devetem poročilu to celovito problematiko obdelati, upoštevati vse to, kar so posamezne poslanske skupine predstavile oziroma dale kot gradivo, kot spremljavo tem spremembam, vendar v končnem je komisija sprejela naslednji sklep:</p>
                  <p>1. Da se predlog zakona o spremembah in dopolnitvah zakona o denacionalizacije ne sprejme.</p>
                  <p>2. Da Vlada Republike Slovenije v okviru devetega poročila temeljito obdela vso problematiko, ki je načeta s tem predlogom in seveda opozorjena s temi dopolnitvami, ki so jih dale posamezne poslanske skupine, tri imenovane. In da v tem poročilu obdela to problematiko in seveda nakaže rešitev, če  bo to potrebno.</p>
                  <p>3. Da bi to deveto poročilo naj dostavila komisiji in seveda potem tudi parlamentu do konca preteklega meseca.</p>
                  <p>To so sklepi naše komisije, menim, in tudi sama razprava je bila v tej smeri, da je gotovo to res, da bi se s tem, če se gre v spremembo in dopolnitev zakona o denacionalizaciji, gotovo poseže in napravi neenakost med tem, ki so že to problematiko rešili, to se pravi, na mnogih področjih Slovenije so te probleme denacionalizacije uredili, na  mnogih pa so to zavrli, kar bomo tudi videli iz devetega poročila. Vendar, da bi imel parlament in sami poslanci res temeljito sliko, smatramo, da je osnova taki in podobni razpravi deveto poročilo in pa seveda to poročilo bi dobilo matično delovno telo, komisija naša. Pri tem, ker so danes spremembe in dopolnitve na dnevnem redu, pa smo sprejeli sklep, da se predlog sprememb in dopolnitev zakona ne sprejme. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa gospodu Izidorju Rejcu.</p>
                  <p>Želi besedo predstavnik sekretariata? (Ne.) Predstavnik Vlade? (Ne želi.)</p>
                  <p>Besedo dajem predstavnikom poslanskih skupin. Gospod Franc Zagožen, predstavnik Slovenske ljudske stranke.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! Poslanska skupina Slovenske ljudske stranke zavrača ta predlog zakona. Zakon o denacionalizaciji je veljal, že toliko časa, da bi moral biti že pravzaprav uresničen v celoti in to bi tudi lahko bil, če bi ves ta čas obstajala politična pripravljenost. Od sprejema tega zakona je že več kot tri leta.</p>
                  <p>Če se bo denacionalizacija izvajala s takšnim tempom kot se je do sedaj, moramo računati, da bo zaključena tam nekje čez kakšnih dvajset, trideset let morda, se pravi, ko bo minila še četrtina naslednjega stoletja. Če pa gremo spreminjati ta zakon, potem bo verjetno zadeva še bistveno drugačna. Po tem predlogu na primer naj ne bi vračali kmetijske zemlje. Nekateri so jo dobili, drugi je ne bi dobili. Podobno ne bi vračali gozdov, kar pomeni praktično zavrteti zgodovino nazaj. Potem je treba jasno in glasno povedati, da je bila nacionalizacija pred 50 leti upravičena in potrebna in da denacionalizacije ni več treba, ker je očitno, tako predlagatelj, krivična do upravičenca. Upravičenci torej očitno to, kar jim je bilo, in nam vsem, zadnja desetletja pripovedovano, ne le to, kaj so njihovi interesi, ampak nekdo drug to ve in jim bo to dopovedal in če ne sprejmejo zlepa, naj sprejmejo zgrda. Tako smo vseskozi seveda poslušali v preteklosti vsevedne velike može, ki so poznali naše interese boljše kot pa mi sami in v našem interesu uveljavili avantgardno stranko, ki je pozabila zaradi naše koristi in našega interesa na naše človekove in politične pravice in še na kaj.</p>
                  <p>Če se vračamo torej v tisti čas, potem dajmo, ampak potem dajmo odkrito povedati, da je bila nacionalizacija leta 1945, 1946, 1947, 1948 in tako naprej prava poteza. Potrdimo to. Vrnimo se nazaj v sistem družbene lastnine in vse bo funkcionalno. Nobeno družbeno podjetje s tem ne bo nič prizadeto, ali okrnjeno s kakršnokoli delitvijo, fizično ali ne na več lastnikov. Mislim, da smo s tem že razčistili, zato niti ne bi našteval naprej razlogov, zakaj tak predlog zakona zavračamo. Zavračamo in zahtevamo, da se veljavni zakon izvaja hitro in učinkovito in v tem primeru bo dejansko škoda najmanjša.</p>
                  <p>Težko je prenašati toliko norčevanja in cinizma in desettisoče in stotisoče ljudi mora to prenašati. Okrog 1.500 razlaščenih vasi v Sloveniji je zdajle žrtev takega cinizma. Vem za primere, ko imajo pravico po zakonu o denacionalizaciji in potem po zakonu o agrarni skupnosti, ki so jo tudi že registrirali, da dobijo nazaj vaško gmajno, 240 ha - eden od 1.500 primerov. Takoimenovani zavezanec Gozdno gospodarstvo, bivše, ki ga niti ni več, ki je nekoč bilo gospodar po ustavi, je gospodarilo z vsemi gozdovi, ne glede na to, ali so bili nacionalizirani ali ne, tudi s tistimi, ki so bili še formalno v zemljiški knjigi vpisani kot privatni, tega gozdnega gospodarstva ni več, ampak je lahko samo še izvajalsko podjetje, ki bo izvajalo dela v gozdovih - gojitve, sečnja, spravilo itd. in to Gozdno gospodarstvo kot zavezanec zahteva od vasi za 240 ha gozda 1,5 mio nemških mark odškodnine. To je njihova ocena, da je namreč gozd zdaj toliko več vreden, kot je bil pred 50 leti, ko je bil vasi vzet. Za 240 ha je pa tržna cena gozda okrog 700 tisoč mark. Zahtevajo torej dvojno tržno ceno odškodnine za povečano vrednost, ker so 50 let izkoriščali to naravno dobrino in vkalkulirati hočejo še zgrajeno cesto, ki je mimogrede že po naši sprejeti zakonodaji javna cesta, občinska cesta in ki je bila zgrajena izključno iz akumulacije iz kmečkih gozdov. Niti ne iz tega, ampak iz njihovih vaških, kmečkih gozdov tistih, ki so jim tudi še po denacionalizaciji ostali, ker je to bil edini vir akumulacija, da so lahko odprli višje ležeče nacionalizirane gozdove. To je cinizem take vrste, kot so ga ljudje poznali samo takrat, ko se je nacionalizacija izvajala. Gospod Šketa, ne vem, ali je vaš konzorcij to plat medalje sploh pogledal. Vidite samo, ne vem, kakšne interese, ki v bistvu niti ne morejo biti neki pravi materialni interesi, ampak so samo lahko neki ideološki pogledi na ta problem, ker za to sploh ne gre. V kolikor denacionalizacija dejansko prizadene nekatere sedanje uporabnike nepremičnin, je pa jasno, da tega ni mogoče rešiti s spremembo zakona, ampak kvečjemu z nekim drugim zakonom ali z uporabo - ne vem ali imamo ali nimamo pravne podlage za to - namreč, goljufali so jih bivši upravljalci, pogosto občine ali podjetja itn. V tem primeru, ko gre za razne obrtnike, ki uporabljajo recimo prostore, ki pridejo po tem zakonu o denacionalizaciji v postopek za vračanje in so nekateri v take prostore investirali, ampak tisti, ki je s temi prostori do takrat upravljal, jih je ogoljufal, ker jim njihove investicije od najemnine ni odšteval itn.</p>
                  <p>Skratka, razlogi so drugod. Morda kaže sprejeti tudi nek zakon, ki bi urejal najemne odnose, nek splošen zakon. Tudi v kmetijstvu bi ga potrebovali, ker bo vedno več zemlje v zakupu in je prav, da so te stvari zakonsko urejene zato, da ne pride do neupravičenega izkoriščanja, ki se lahko pojavi, ker sam trg tega ne ureja v vseh primerih ustrezno, ampak to je druga zakonodaja, ne pa ta. In nikar prosim, se ne več norčevati iz Slovencev, dovolj dolgo se je neka oblast iz nas vseh skupaj norčevala. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. To je bilo mnenje poslanske skupine. Naslednje mnenje poslanske skupine bo predstavil gospod Izidor Rejc, Slovenski krščanski demokrati.</p>
               </sp>
               <sp>
                  <speaker>IZIDOR REJC:</speaker>
                  <p>Spoštovani podpredsednik, gospe in gospodje! Slovenski krščanski demokrati smo v vsakemu primeru proti, da</p>
                  <p>bi se zakon o denacionalizaciji kaj spreminjal. Zakaj? Zato, ker menimo, da smo nadvse odgovorni, pa tudi vsi parlamentarci, da popravimo krivice in seveda vse tisto, kar nas je oddaljilo od pravnega reda. Ko študiramo in gledamo te spremembe in dopolnitve, menimo, da se je nekaterim čas ustavil, ampak ne sedaj, že leta 1990. In to je tisto najhujše. Po treh letih in skoraj pol, ko naj bi se zakon v večjem delu že realiziral, ugotavljamo, da to seveda ni res in da so zavore. To je ena stran. Druga stran, mi delamo pravni red, ki je evropski in ta je tisti, ki mora urediti neke stvari, ki niso bile v nobenem primeru pravno naravnane in lastnina, vemo, da je temelj pravnega reda. V tem primeru, če je govora o reprivatizaciji, menim, da niti tega izraza ne bi smeli uporabljati, ker mi govorimo o denacionalizaciji, o zakonu, ki vrača tistim, ki jim je bilo protizakonito vzeto. Ne bom govoril o tem, koliko gorja, težav in težkih let so preživeli ljudje zaradi tega. Bolj bi rekel, da me čudi predvsem to obnašanje nekaterih posameznikov, ki seveda na račun tega, ko se ne odzivajo zakonu, kujejo neki kapital. Ta kapital res nima prave podlage.</p>
                  <p>Odpravljamo krivice. Vlada je gotovo v letu in pol, seveda slovenska prva, imela odgovorno nalogo, skupaj s strokovnjaki iz cele Slovenije, da je pripravila dober zakon. To je prvi temeljni zakon, lastninski seveda in denacionalizacija je res pravo lastninjenje. Ne morem si tu zamišljati, kako si tu predstavljamo tezo kot češ, narodnogospodarska produktivnost je s tem prizadeta, ko vendarle vemo, da se otepamo družbene lastnine, hitimo, da bi se čimprej olastninila pošteno in tudi privatizirala. In zakon o denacionalizaciji je gotovo prvi, daleč prvi. Žal so vsi drugi za njim veliko kasnili.</p>
                  <p>Druge dežele delajo po svoje, mi smo pa dolžni ta račun sami plačati. Ne vem, zakaj bi se ozirali po drugih. Mi v zakonu o lastninskem preoblikovanju imamo res svojevrsten model, in to smo lahko ugotovili velikokrat in tega nas ni sram in menim, da je to dobro, ker ko prihajajo ljudje iz tujine, nedvomno to priznajo iz cele okolice dežel, ki ta posel sedaj opravljajo. Tako da mi sedaj plačujemo in poravnavamo svoj račun, račun tistih seveda, ki so to takrat naredili nepravilno in nepravično.</p>
                  <p>Konec koncev je bilo mnogo ustavnih pobud. Tudi naša komisija, ki spremlja in nadzira oziroma kamor spada zakon o denacionalizaciji, je obravnavala polno pobud in tudi Ustavno sodišče je doslej vedno odgovarjalo s tem, da to ni protiustavno, da je to zakon, ki seveda lahko in mora posegati nazaj in te pobude so bile zavrnjene. Kakorkoli že, menimo, da je bilo v nastopu predlagatelja precej intonacije, ki bi ji lahko rekel, da je bila,  če bi se to slišalo leta 1989, zelo protidržavna. Namreč ta država, če jo gledamo z vidika tega, kar je bilo povedano s strani predlagatelja, je Vlada nestrokovna, ne razume, nima podlage, negospodarno dela. Menim, da to tu nima prostora. V SKD smo absolutno proti temu, da se zakon spreminja, smo za to, da se zakon čimprej realizira. Hvala.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo kot predstavnik poslanske skupine besedo? Gospod Potrč, prosim, predstavnik Združene liste socialnih demokratov.</p>
               </sp>
               <sp>
                  <speaker>MIRAN POTRČ:</speaker>
                  <p>Hvala lepa. V Združeni listi socialnih demokratov smo veseli, da je do obravnave problemov izvajanja zakona o denacionalizaciji v tem Državnem zboru končno prišlo. Za to so štirje temeljni razlogi. Naše prepričanje, ki smo ga izrazili že ob sprejemanju zakona v letu 1991, da je način izvedbe denacionalizacije, ne pa denacionalizacija kot princip zamišljen skrajno slabo; da je zamišljen enostransko, kot naravna pravica, ki jo je treba realizirati ne glede na posledice, da je zamišljen tako, da bo povzročil narodnogospodarsko škodo in mnoge nove probleme in da bi bilo zaradi tega smiselno iskati drugačne modalitete za realizacijo denacionalizacije kot jih je takratna Vlada poiskala. O vseh teh stvareh smo v razpravah ob sprejemu zakona o denacionalizaciji v takratni skupščini govorili in bili obtoženi, da ne želimo denacionalizacije, čeprav to ni bilo res, in obtoženi, da pač tisti, ki smo kradli premoženje, ga ne moremo vračati, kar je tudi neresnica.</p>
                  <p>Drugi razlog, zaradi katerega smo veseli, da do razprave o izvajanju o denacionalizaciji in do pobud za njegove spremembe prihaja, je dejstvo, da se v skoraj treh letih, dokler se konzorcij zavezancev za vrnitev podržavljenega premoženja in ker ta ni bil registriran, gospod Jože Šketa, niso odločili za zbiranje podpisov in dokler preko zbiranja podpisov ta problematika ni prišla v javnost, se o denacionalizaciji v javnosti ni govorilo ali ni smelo govoriti.</p>
                  <p>Če je kakšen od posameznikov, sam sem bil izjemoma kdaj med njimi, opozoril, da vse le ni tako zelo idealno kot navidezno izgleda in da ves problem ni samo v lenobi ali drugačni ideološki usmerjenosti občinskih upravnih organov, ki zakone izvajajo, ampak še v marsičem drugem, sem bil pač ideološko ocenjen, ideološko zavrnjen, brez da bi kdor koli bil pripravljen o kakršnem koli argumentu govoriti. Če ne bi bilo pobude za zbiranje podpisov, če se ti podpisi ne bi zbrali, bi najbrž še danes bilo tako in nihče ne bi bil pripravljen o tem problemu sploh govoriti, kot da ga enostavno ni.</p>
                  <p>Tretji razlog je dosedanji način razprave o tem vprašanju, kolikor je te razprave bilo. Končno tudi v javnosti po tem, ko je bil predlog zakona vložen, tudi v razpravah v komisiji za lastninjenje. Upam, da tu ne bo tako v našem Državnem zboru. Namreč razprava se želi poenostaviti na vprašanje za denacionalizacijo in proti njej. Razprava se želi poenostaviti na poštene, ki hočejo popraviti krivice in na ideološke nasprotnike, ki želijo, da se denacionalizacija sploh ne realizira. Celotna razprava se želi poenostaviti na to, da je mogoče samo vse do potankosti izvesti, kakor je zamišljeno in da je vsaka, tudi najmanjša sprememba, tudi najmanjše preverjanje, ali se vse, kar se izvaja, izvaja zakonito, ali nastopajo kakšni problemi, ali ne nastopajo, se daje na stranski tir. O tem se govoriti ne sme. O tem tisti, ki ste nasprotniki kakršnekoli razprave, ne želite niti besede spregovoriti. Na ta način se o problemih, po mojem, v državi, družbi, posebej pa v Državnem zboru ne govori. Treba je reči, da ne obstojajo in odločimo se, da jih ni. Če so, jih priznajmo, dajmo o njih razpravljati in se na koncu odločimo, ali želimo kakšnega spremeniti, ali ne želimo spremeniti, ali pa ostajamo pri odločitvah, ki smo jih sprejeli.</p>
                  <p>In četrti razlog za to je dejstvo, da vse dosedanje pobude, ki smo jih manj ali bolj javno dajali poslanci preko samostojnih iniciativ, preko sklepov, ki so bili sprejeti na Državnem zboru, preko opozoril Vladi, enostavno niso bili realizirani. Vlada je bila doslej popolnoma gluha do tega vprašanja. Ni rekla niti, da so problemi, na katere se opozarja, točni, ni upala trditi, da teh problemov ni, o njih pa ni bila pripravljena spregovoriti. Tudi to je možno, ampak naj se končno tudi ob tem, da o tem vprašanju razpravljamo, to ugotovi.</p>
                  <p>Jaz bom zato navedel povsem na kratko, namreč za to zadnjo trditev, na kratko samo dve, tri stvari. Prvič, rad bi spomnil, ker se marsikdaj v javnosti tudi naši stranki očita, prvič, da smo glasovali za zakon, kar ni res in drugič, da nismo nikoli doslej nič ukrenili, da bi nekdo ocenil, ali se kaj dogaja ali ne, bi rad samo nekaj stvari, ki so k sreči pisno dokumentirane, povedal. Prvič, 30. junija 1992. leta smo štirje vodje takrat še poslanskih klubov SDP, jaz osebno, od demokratov Tone Peršak, iz Kluba poslancev zelenih Peter Jamnikar in iz Kluba poslancev LDS Jožef Školč takoj po oblikovanju prve Drnovškove Vlade napisali Vladi pismo s pobudo, da oceni nekatere probleme zakona o denacionalizaciji. Odgovora nismo dobili. Pred letom dni, ko smo obravnavali eno izmed poročil o izvajanju zakona o denacionalizaciji, je bil med ostalim sprejet sklep na tem Državnem zboru, to je pa bilo aprila 1994, da mora Vlada oceniti tudi negativne gospodarske posledice denacionalizacije in po potrebi na njih opozoriti in dati eventualne predloge. Leto dni je od tega, o tem doslej niti besede. Bilo je postavljenih nekaj poslanskih vprašanj, v katerih so predstavniki Vlade sporočili, da so točne ugotovitve, da pri izvajanju denacionalizacije prihaja do resnih problemov in tudi do vprašanja zakonitosti tega izvajanja in obljubili, da bo to sestavni del naslednjega poročila. Čakamo ga, bomo videli, ali bo Vlada pripravljena povedati - vemo, da obstoja vsaj kakšen problemček, ali bo pripravljena, ali pa ne bo pripravljena in bo ta dejstva zamolčala. Pred več kot pol leta je ta Državni zbor sprejel sklep, da naj Vlada da in pokaže primerjalno analizo izvajanja zakona o denacionalizaciji v vzhodnoevropskih državah. Ne zato, da bi morala naša denacionalizacija biti enaka, kot je bila kjerkoli drugje, vendar zato, ker se marsikdaj v marsičem sklicujemo na to, da je prav imeti tudi primerjalne podlage in jih videti in mislim, da bi tudi v tem primeru bilo pametno takšne primerjalne podlage imeti. Mi jih imamo. Izdelali so jih ustrezni slovenski inštituti, ampak zato, da ne bi rekli, da so inštituti pravi ali napačni, se nima smisla na njih sklicevati in smo rekli, naj to pripravi Vlada. Pol leta je mimo, doslej o tem ni ne duha ne sluha. Menimo, da so vsi (nerazumljiva beseda) za kar smo lahko predlagateljem hvaležni, da je vsaj primoral Državni zbor, da razpravo o tem vprašanju izvede.</p>
                  <p>Zakaj menimo, da je prav opozoriti na nekatere vidike, ki so povezani s problemom denacionalizacije, oziroma zakonom o denacionalizaciji. To gotovo je eden od privatizacijskih projektov. Bil je prvi sprejet in prav je, da ga spremljamo in ocenjujemo. Mi smo pri zakonu o lastninjenju kot drugem pomembnejšem, pri tem izpuščam  približno mesec dni prej sprejet zakon o zadrugah, ki ga tudi nismo še nikoli analizirali, pa tudi zakona o gozdovih ne, ampak omenjam zdaj zakon o denacionalizaciji, smo ga spremljali redno skozi delo komisije gospoda Rejca. Hvalevredno. Sprejeli smo trikrat spremembe in dopolnitve, ko smo ugotovili, da so resni problemi. Hvalevredno. Nobeden od nas ni ugovarjal, da je to pametno narediti. Pri denacionalizaciji ni bilo vredno enkrat o teh stvareh razpravljati, poročila so bila samo številčna, koliko je bilo vlog vloženih, koliko jih je bilo rešenih, v katerih občinah gre počasneje ali hitreje in delani so bili spiski, katere občine so dobre, katere so pa slabe, ker bolj ali manj hitro te probleme rešujejo. O problemih nismo bili pripravljeni doslej enkrat spregovoriti. Recimo, da jih ni. Naj ta Državni zbor sklene in reče: "Teh problemov ni." Tudi v redu, ampak to odgovornost naj prevzame, ne pa da se mu tako pomemben privatizacijski projekt zdi nevreden enkratne resne razprave o njem.</p>
                  <p>Drugo, vrednost premoženja, ki se denacionalizira, da bodo približno številke jasne, je približno devet milijard mark, ne tolarjev - devet milijard mark. Ta se je zaenkrat in nekaj več povečala od trenutka, ko smo sprejemali leta 1991 zakon, ne bom rekel zakaj, ampak povečala se je. Vrednost tega premoženja je približno enaka vrednosti, ki jo bomo oziroma smo jo razdelili s certifikati.</p>
                  <p>Hočem samo povedati, da ne gre za neko zanemarljivo vrednost, o kateri ne bi bilo vredno v tem Državnem zboru spregovoriti, če smo v tem delu, kako bomo lastninili, predvsem v zvezi s certifikati, govorili nekajkrat, sprejemali nekatere zakone in še bomo o nekaterih zakonih govorili, ker smo rekli, da mora biti to pošteno in na ustrezen način urejeno.</p>
                  <p>Tretje; osebno trdim, zato pa, če bomo pripravljeni razpravo sprejeti, je mogoče navesti zelo veliko konkretnih dokazov, da se tudi v postopkih denacionalizacije v izvajanju sedanjega zakona, brez kakršnih koli sprememb ne izvajajo ali pa ne dogajajo nič manjše nezakonitosti, kot so se izvajale pri zakonu o lastninjenju.</p>
                  <p>Trdim, da bo tudi na tej podlagi lahko prišlo do oškodovanja družbene lastnine zaradi tega, ker vrača se pač še</p>
                  <p>vedno družbena lastnina. Če ne bi bila družbena, je tudi vračali ne bi.</p>
                  <p>Samo na eni podlagi, ki izhaja iz poročila Slovenskega odškodninskega sklada, je mogoče ugotoviti, da se odškodnine, ki so bile ob denacionalizaciji vsaj nekaterim izplačane, ugotavljajo po tako različni metodologiji, da se lahko ugotavljajo od 100% več ali manj. In ker se te do 30%, če so bile plačane, sploh ne upoštevajo in je to pač dodaten poklon države upravičencu, trdim, da gre vsaj za dve milijardi mark škode, ki bo povzročena, ker se zakona ne izvaja tako, kot bi moral biti izvajan; ker ni ustreznih navodil in ker se teh navodil ne spoštuje.</p>
                  <p>Konkreten  primer; Ustavno sodišče na katerega se mnogi moji kolegi sklicujejo, kadar jim to paše, je v juniju 1993. leta ugotovilo, da je neustavno navodilo Vlade o ugotavljanju vrednosti, ali pa večvrednosti denacionaliziranega premoženja, zaradi tega ker je reklo, da se večvrednost denacionaliziranega premoženja ne ugotavlja pri gozdovih in je naložilo Vladi, da to navodilo uskladi in pripravi metodologijo po kateri se bo večvrednost na področju gozdov ugotavljala.</p>
                  <p>Minilo je leto in deset mesecev, takšnega navodila Vlada ni izdala. Na podlagi tega cenitve niso mogoče. Ker niso mogoče, so vse odločitve v zvezi s tem, po mnenju ustavnega sodišča neustavne, ne po mojem mnenju. Mislim, da je treba povedati, da bo prišlo v zvezi z obveznostmi, na katere nas opozarja Slovenski odškodninski sklad, do najmanj 2 milijardi obveznosti, sedaj še sklada, posledično tako ali drugače države in dejansko - ali je to formalno res ali ne - do dveh milijard zneska mark novega javnega dolga Slovenije. Tega bomo morali plačati, in sicer se bo ta dolg še letno obrestoval po 6,5% obrestni meri, kar je približno 120 do 130 milijonov mark na leto. To so dejstva. Kdor bere poročila in ne govori na pamet, lahko vidi. Najbrž je prav, da tudi o tem razmišljamo in da se tega zavedamo.</p>
                  <p>Iz vseh teh razlogov, da bi vedeli, o čem govorimo, v naši poslanski skupini menimo, da je nujno potrebno, da Državni zbor oceni, ali je bil denacionalizacijski projekt, tako kot je bil pripravljen - to bom poudaril petnajstkrat, pa vem, da bodo kljub temu šli kolegi gor in rekli: Združena lista je proti denacionalizaciji, ker si izmišljajo in ne želijo poslušati - ampak da se oceni, ali je bil, tako kot je pripravljen, dobro zamišljen, ali pa zahteva določene korekture. Ali je bil gospodarsko in socialno korekten in koristen za razvoj Slovenije, ali so bili njegovi cilji enako, kot so bili pri nacionalizaciji politični, tudi pri denacionalizaciji izključno politični, ampak politični za nazaj, ne pa politični za razvoj Slovenije v bodoče.</p>
                  <p>Drugič, da se oceni, ali se denacionalizacijski projekt izvaja v skladu z zakonom, ali pa se določbe veljavnega zakona o denacionalizaciji izvajajo nedosledno in enostransko v pravnih in družbenih razmerah, ki izrazito privilegirajo denacionalizacijske</p>
                  <p>upravičence v primerjavi z državo kot zavezancem in v primerjavi s sedanjimi še družbenimi podjetji kot zavezanci.</p>
                  <p>Tretjič, da se oceni, ali izvajanje zakona o denacionalizaciji povzroča na mnogih področjih gospodarske, socialne pa tudi politične posledice, ki so za državo in njen razvoj škodljive ali ne? Naše mnenje je, da je iz vseh teh razlogov razprava o tem potrebna in da so tudi določene spremembe potrebne.</p>
                  <p>V dveh letih, zadnjih dveh, pred tem nihče o tem enostavno ni govoril, so se že oblikovale skupine državljanov, ki na te probleme resno opozarjajo. To so: gozdarska stroka, kmetijska, Gospodarska zbornica z združenji, konzorcij zavezancev, Društvo najemnikov poslovnih prostorov, mnogi ekonomski in pravni strokovnjaki, nosilci stanovanjske pravice v denacionaliziranih stanovanjih, celo nekateri državni organi. Recimo, poročilo Ministrstva za kmetijstvo izpred skoraj treh let je ugotavljalo škodo, ki bo na tem področju nastala, mnoge neodvisne svetovalne institucije, ki to ugotavljajo, in končno državni organ v narekovajih ali pa paradržavni organ "Slovenski odškodninski sklad". Zatorej razprave o tem, ali je vredno pogledati, kje so problemi v izvajanju zakona, za objektivnega spremljevalca niso več niti kaprica niti ideološki konstrukt, niti izmišljen problem. Gre enostavno za to, da resni problemi obstojajo, poštena država bi jih ocenila in videla, kaj lahko z njimi stori. Če pa želimo od njih bežati, bo pač takšna naša odločitev.</p>
                  <p>Del vprašanj, ki so povezana z izvajanjem in vsebino zakona o denacionalizaciji, odpirajo predlagatelji. Odpirajo po mojem razumevanju predvsem vprašanje prioritete vračanja v naravi, ne pa da vračanja v naravi ne more biti. Tega nikjer ne predlagajo in ne trdijo.</p>
                  <p>Drugič, postavljajo vprašanje absolutnega vračanja zemlje in gozdov sedanjih podjetij, ne pa družbenih, ne pa vprašanje, ali naj se zemlja in gozdovi denacionalizirajo, kar sploh ni niti slučajno res. In postavlja, vprašanje zaščite sedanje proizvodnje preko pojma funkcionalnosti kompleksov, ki ga pač zakon sicer pozna, vendar se v praksi ne izvaja.</p>
                  <p>Del konkretnih predlogov, ki sicer niso dani v obliki formalnih amandmajev ali pa stališč k zakonu, ker pač predlagatelji te pravice nimajo, smo jih pa deloma povzeli poslanci z nekaterih poslanskih skupin, del teh predlogov dajejo najemniki poslovnih prostorov v denacionaliziranih stanovanjih. Njihovi temeljni problemi, na katere opozarjajo, so nezajamčeno najemno razmerje, zaradi katerega je možna odpoved brez krivdnih razlogov po enem letu dni, ki se v mnogih primerih realizira; nevarovanje v višini najemnine, pri čemer se najemnina po njihovih podatkih povečuje praviloma nekajkratno, da bom tisto 10 in večkrat spustil in neupoštevanje vlaganj, pri čemer je njihov argument, da bi bilo prav, če je doslej bila višina najemnine sprejemljiva in če je bilo ob sprejemu v najem vlaganje dogovorjeno, dovoljeno z gradbenimi dovoljenji in podobno, pod predpostavko nekega drugega lastnika, bi ob spremembi lastništva moralo biti upoštevano tudi to.</p>
                  <p>Imam konkretne pogodbe, ki so mi jih poslali nekateri od teh najemnikov, iz katerih se vidi, da se zahteva ne samo nova najemnina, ampak da se zahteva, da se pozabi, da je kakršnokoli vlaganje bilo. Pa gre takšno vlaganje v 10 tisoče mark.</p>
                  <p>Vse to se danes zreducira na tržne odnose, na konkreten odnos med konkretnim najemnikom in zavezancem, na to, da so ljudje bolj ali manj pošteni, vse to je res, vendar država in zakon sta omogočila takšne stvari. Država in zakon tega nista predvidela, ker sta favorizirala upravičenca in ji je bilo vseeno, kaj se bo dogodilo z najemnikom.</p>
                  <p>Mnoge stranke so danes občutljive, kadar se o takem najemniku govori kot o obrtniku, privatniku. In prav je, da so občutljive. Tudi mi smo. Vendar mislim, da je treba biti enako občutljiv do vsakega, tudi do še včerajšnjega družbenega podjetja, ki je danes delniška družba. In ni nič manj privaten, kot je privatnik in njegov kapital in njegova oblika privatne lastnine je nastala na podlagi zakonodaje, kakršno smo pač mi v tem Državnem zboru ob zakonu o lastninjenju sprejeli. Mi smo zato prepričani, da je prav te predloge izrecno podpreti, poleg tega pa menimo, da je nujno potrebno postaviti v nadaljnjo razpravo še nekatera vprašanja. Vprašanje vračanja celotnega premoženja cerkvi, posebej v naravnih parkih, posebej v primerih, kjer so sporne, da ne bom rekel nekorektne pravne podlage, na podlagi katerih se ti gozdovi zahtevajo.</p>
                  <p>Drugo, da je treba postaviti vprašanje vračanja kulturnih spomenikov, naravnih znamenitosti in podobno. Jaz bi celo rekel, da je morda v tem delu zakon relativno korekten, vendar se revnost države in njena odločitev, da se lahko vrne, ali v naravi ali v odškodnini in ker želje po odškodnini ni, rešuje na ta način, da se vračajo ti spomeniki, objekti, v katerih so javne službe, galerije, gledališča, knjižnice in podobno, čeprav to ni potrebno, v naravi iz preprostega razloga, ker država nima denarja, da bi to odškodninsko povrnila. Bo pa morala kasneje katerakoli država plačevati zelo visoke najemnine, če bo to hotela imeti, ali na novo to dejavnost zgraditi, da bi lahko funkcionirala, ali pa jo opustiti. Jaz se bojim, da se bo odločila za tretje in da jo bo opustila, ker enostavno sredstev za to ne bo. Mislim, da je resno vprašanje vračanje premoženja dedičem, posebej tistim, ki so tuji državljani, posebej ob dejstvu, če gre za državljane republik bivše Jugoslavije, in posebej v primeru, če gre za sicer danes slovenske državljane, ki pa so to postali zato, da bi lahko bili denacionalizacijski upravičenci, lastnina pa je bila podržavljena tujcem v njihovem času. S tem in z nekaterimi konkretnimi odločbami, ki se v državljanstvu na tej podlagi v občinah dajejo, prihaja do tega, da se popolnoma brez potrebe del državnega premoženja vrača. Mislimo, da je treba dosledno zahtevati upoštevanje realne cene ob podržavljanju, realne odškodnine, ki je bila dana in da je potrebno realno upoštevati tudi vsa dodatna vlaganja. Kaj o tem delu koncepta zakona menijo mnogi ekonomski strokovnjaki, ne bom govoril, ker nočem, da bi tudi njih enako kvalificirali, kot boste mene, pa si tega ne zaslužijo, jaz pa morda ja, vsaj po vašem prepričanju. Povedo namreč, da smo si želeli sistem denacionalizacije postaviti na način, da bi visoko ovrednotili aktivo in ne upoštevali pasive, ki so jo v času podržavljanja ta podjetja dejansko imela. To je nekaj temeljnih zahtev.</p>
                  <p>In zadnje, ko trdimo, da je v postopku izvajanja zakona o denacionalizaciji zelo veliko nedoslednosti in nespoštovanja samega zakona. Namreč, interesi države se v primerih kjer je država zavezanec, sploh ne ščitijo. Preberite si poročilo Slovenskega odškodninskega sklada in boste ugotovili, da enostavno zadeve niso rešene na način, da bi Slovenski odškodninski sklad, kjer je partner v postopku, posebej pa ne javni pravobranilci, ki bi to morali po zakonu delati, sodelovali v teh postopkih in v primerih v katerih prvostopenjski upravni organ zahtevku ugodi, pritožnika ni. Zadeva je pravnomočno rešena po roku za pritožbo, ne glede na to, ali je bila zakonito izpeljana ali ne.</p>
                  <p>V primerih, kjer so se iz Slovenskega odškodninskega sklada na zakonitost postopkov pritožili, ker so bili stranke, jim je bilo ugodeno v več kot pol primerih in je bilo v več kot pol primerih ugodeno, da je bilo ali nepopolno ugotovljeno dejansko stanje, da je bil napačno uporabljen zakon, ali pa je bil dejansko kršen sam zakon o denacionalizaciji. Mislim, da to kaže, da je primerov takšnih zlorab v prvostopenjskih organih iz neznanja ali iz drugih razlogov precej in da zakon, ki enostavno kontrole nad tem ni omogočil, pomeni daleč od pravne države in korektne izvedbe denacionalizacije.</p>
                  <p>Veliko je primerov, kjer je bila odškodnina izplačana, pa ni upoštevana; veliko je primerov, kjer bi se moralo na prvi stopnji ugotavljati, ali je imel upravičenec pravico dobiti odškodnino od tuje države pa uradno to sploh ni bilo ugotovljeno. Slovenska država je to plačala, pa če je plačala dvakrat, hvala bogu, saj je naš državljan, čeprav v zakonu piše drugače. Tudi tukaj kontrole ni, ker se gotovo ni pritožil, če je dobil odškodnino, nikogar drugega pa ni, ki bi to preverjal.</p>
                  <p>Vračajo se objekti, v katerih se opravlja dejavnost, pomembna za javni interes iz 19. člena zakona; ne upoštevajo se omejitve ekonomske ali tehnološke celovitosti objektov. Razpolagam z upravnimi odločbami, v katerih se kljub temu, da je jasno, da bo prišlo do onemogočanja ali pa do ukinitve proizvodnje in delovnih mest, v odločbi napiše: "Ta in ta stranka ni dokazala, da je tehnološka ali ekonomska celovitost prekršena." Ni dokazana, kljub temu, da je jasno, da bo do takšne posledice prišlo.</p>
                  <p>Cenitve po mnenju cenilcev, po kriterijih, ki so pripravljene, so najrazličnejše, pri čemer sem marsikje tudi napačno citiran, da sredstva za cenitve nimajo upravičenci. (Ne.) Država jih nima. Država teh sredstev nima. To mi je bilo sporočeno s strani ministrstva, ki je za to odgovorno in zaradi tega kontrolnih cenitev enostavno ni. Tam, kjer so kontrolne cenitve zahtevala podjetja, imam konkretne odločbe, po katerih je upravni organ vedno upošteval višjo cenitev.</p>
                  <p>Še bi bilo mogoče naštevati vrsto primerov. Iz vseh teh razlogov mi trdimo in predlagamo, da bi tako kot po vzoru zakona o lastninjenju tudi v primeru denacionalizacije zaradi pomena, ki ga ima, zaradi obsega sredstev in zaradi tega, ker ne želimo, da bi prišlo do zlorab, bil uveden inštitut revizije že izdanih pravnomočnih odločb, ali vseh ali pa pod določenimi kriteriji v nekaterih primerih. Mislimo, da bi to lahko delali drugostopenjski upravni organi tudi po uradni dolžnosti in da to celo ne bi bilo treba v zakon napisati. Toda glede na dosedanjo prakso, kjer tega niti slučajno ne delajo in kjer tudi ministrstva, ki morajo kdaj pa kdaj na prvi stopnji reševati, to delajo s honorarci ali s plačanimi odvetniki, ker se država z aparatom za tak velik projekt ni usposobila, da je prav zahtevati, da se taka revizija v celoti izvede in takrat se naj ugotovi, koliko je bilo tudi v teh dosedanjih postopkih oškodovanega družbenega premoženja.</p>
                  <p>Pričakujemo, da bo Državni zbor pripravljen, drugače kot je bilo to na komisiji gospoda Rejca, razpravljati o argumentih ne pa molčati zoper argumente, kasneje pa glasovati proti. Če se boste opredelili tako, potem boste ponovno pokazali, da argumentov ni, vaše ideološko prepričanje pa proti temu, da bi se o teh problemih smelo govoriti. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa. Želi še kdo govoriti v imenu poslanske skupine? Gospod Ivo Hvalica. Vprašal bi, ali boste tudi vi tako dolgo imeli, ker sicer bom jaz prekinil sejo, ker bomo nadaljevali jutri, drugače pa izvolite.</p>
               </sp>
               <sp>
                  <speaker>IVO HVALICA:</speaker>
                  <p>Hvala za besedo. Socialni demokrati izhajamo iz elementarne predpostavke, da je vračanje premoženja najčistejša privatizacija. O tem ni dvoma. Vse drugo so umetne stvari. In če ste v Združeni listi veseli, kot sem slišal, smo mi zelo žalostni. (Vmes predsednik: Gospod Ivo Hvalica, ne polemizirati. V imenu poslanske skupine imate besedo.) Hvala lepa za opozorilo. Torej ugotavljam nedvomno, da gre pri predlogu tega zakona, poleg tega, da gre za dobršno mero nepojmljivega cinizma. Take stvari kot se lahko tu preberejo leta 1995, zvenijo popolnoma nerealno oziroma ne spadajo v državo, ki govori, da hoče imeti tržno ekonomijo. Na vsak način gre za organski spopad dveh strani. Ena je tista, kateri pripadam tudi sam, ki je organsko mukotrpno delala, služila, si pridobila premoženje, delali so vsi, delali smo vsi, od otrok do starih staršev, do tet, kdorkoli je bil sposoben delati. Druga je pa tista, ki z lahkoto sedaj pridobiva premoženje in pošilja ljudi v cvetu najboljše moči s 40 ali 45 leti v penzijo. To sta dva koncepta. Eni vemo, kako se pride do lastnine in jo znamo tudi ceniti, drugi ste pač to pridobili in posebno sedaj pridobivate sila na lahko. Jaz bom zaključil tako kot sem začel. Vračanje premoženja je najčistejša oblika privatizacije. Če že jemljete v tem tranzicijskem času udobij te privatizacije levo in desno, pustite vsaj lastnino drugim. Hvala lepa.</p>
               </sp>
               <sp>
                  <speaker>PODPREDSEDNIK VLADIMIR TOPLER:</speaker>
                  <p>Hvala lepa, gospod Ivo Hvalica. Preden bi odprli splošno razpravo predlagam, da jo opravimo drugi teden oziroma jutri potem, ker bomo jutri najprej obravnavali 22., 23. in 24. točko, tako je sklenil Državni zbor.</p>
                  <p>S tem zaključujem današnje zasedanje. Prekinjam to točko. Jutri nadaljujemo z 22. točko. Tako je sklenil, gospod Potrč, Državni zbor.</p>
               </sp>
               <stage>(SEJA JE BILA PREKINJENA 12. APRILA 1995 OB 16.52 URI IN</stage>
               </div>
      </body>
  </text>
</TEI>
