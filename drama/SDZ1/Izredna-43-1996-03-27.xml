<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <idno type="custom" subtype="session">6D20081DCB740315C1257832004838DC</idno>
               <idno type="URI">https://www.dz-rs.si/wps/portal/Home/deloDZ/seje/evidenca?mandat=I&amp;type=sz&amp;uid=6D20081DCB740315C1257832004838DC</idno>
            </bibl>
         </sourceDesc>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
      <body>
         <div>
               <stage>SE JE NADALJEVALA 27. MARCA 1996 OB 10.16 URI.)</stage>
               <sp>
                  <speaker>PODPREDSEDNIK DR. LEV KREFT:</speaker>
                  <p>Pričenjam nadaljevanje 43. izredne seje Državnega zbora Republike Slovenije.</p>
                  <p>Obveščen sem, da so zadržani in se današnje seje ne morejo udeležiti naslednje poslanke in poslanci: Ivan Sisinger, Janez Vindiš, mag. Jože Protner, Andrej Lenarčič, Franc Potočnik, Drago Šiftar, Breda Pečan od 11. ure dalje, Franc Černelič, dr. Vladimir Topler, dr. Janko Predan, dr. Bojan Korošec, dr. Peter Tancig za popoldanski del seje, Ivo Hvalica za popoldanski del seje, Vitodrag Pukl, Rafael Kužnik, dr. Leo Šešerko, dr. Mateja Kožuh-Novak do 11. ure, gospod Brane Eržen za popoldne, Maria Pozsonec po 11. uri in Lev Kreft od 14. ure dalje. Prosim, da ugotovimo prisotnost v dvorani. Najboljši način za to je, da zasedete svoja mesta in pritisnite na sivo tipko. Ugotavljamo prisotnost v dvorani! (61 poslank in poslancev) Tako je Državni zbor sklepčen in lahko odloča.</p>
                  <p>Na to sejo sem vabil predstavnike Vlade Republike Slovenije in jih lepo pozdravljam.</p>
                  <p>43. izredno sejo Državnega zbora bomo danes nadaljevali z včeraj prekinjeno razpravo k predlogu smernic zunanje politike Republike Slovenije in predlogom stališč in sklepov Državnega zbora o odnosih Republike Slovenije z Evropsko unijo, Italijo in NATO ter nato po dnevnem redu dalje. Hkrati vas obveščam, da bomo deset do dvanajstih prekinili delo na izredni seji, ker bo Državnemu zboru spregovoril predsednik litovskega parlamenta gospod Česlovac Juršenas.</p>
                  <p>Prehajam k nadaljevanju včeraj prekinjene razprave.</p>
                  <p>Prvi ima besedo gospod dr. France Bučar. Izvolite. Za njim bo na vrsti gospa Maria Pozsonec. Se opravičujem, gospod Bučar. Replika, gospod Miroslav Geržina.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa. Spoštovane poslanke in poslanci! Sicer bi lahko tudi brez tega, saj imam močan glas. Rad bi ugovarjal gospodu Šetincu včeraj, ko je hvalil in rekel, da je vsa zadeva o sporih, bilateralnih sporih z Italijo prenešena - in da je tukaj uspeh - v Evropsko unijo. Mislim, da smo včeraj prebrali oziroma smo se spomnili iz Bele knjige, kako znajo države trgovati oziroma kako diplomatsko delovati. Govorili smo o I. svetovni vojni in kako je neka država, sosednja, prešla k Mali atanti iz druge zveze. Namreč, to se dogaja. Nič nismo naredili. Sinoči smo videli izjavo gospe Agnellijeve. Ni zadovoljna s tem. Samo preselili smo se. Problem je ostal pa enak, kot je bil. Namreč, tudi gospod ministrski predsednik je včeraj to spomnil.</p>
                  <p>Rekel je, da so problemi, da problemi ostajajo isti, ker je petnajsterica in ne 14+1. Se pravi, da ne moremo o tem govoriti. Govorimo edino o tem ali je smiseln bay pass, o katerem je tudi gospod ministrski predsednik govoril, da poskušamo kar direktno napasti Evropo in jo osvojiti, ali z ljubezenskimi izjavami oziroma s tem, ker mislim, da je bila sinoči izjava nekega evropskega politika, da Slovenija izpolnjuje vse pogoje za pridruženo članstvo, ni pa rekel za polnopravno članstvo. Se pravi, tu smo mi; pri pridruženem članstvu in mimo tega pač ne bomo mogli iti. Normalno, da si moramo tu povedati, ali bomo kaj dali ali ne bomo dali. Kot je rekel ministrski predsednik, mi se ne bomo pustili izsiljevati. Točno. Namreč, ko se kam gre, je treba vstopnino po navadi plačati. To je tako. Mislim, da je prav, da si povemo in mislim, da je prav, da ne slepomišimo, da povemo, da je bila v Ogleju cena taka in včeraj je bilo že postavljeno vprašanje, kakšna cena, koliko in kdaj zagotovila in da to moramo dobiti. To je tisto. Če rečemo, mi želimo, naš interes je, da gremo. Ne pa reči, bomo šli okoli na zadnja vrata, ker če gremo tako, bi bilo mogoče smiselno dejansko dati prav tistim, ki pravijo, pojdimo se pogovarjat z drugo velesilo Rusijo in ne vem, damo koncesije nekje na našem Jadranskem morju, da nas bo ona zavarovala, če nas nočejo zahodnjaki. Ampak mislim, da za sedaj ta priložnost oziroma možnost ne pride še v poštev, da še nismo izrabili vseh možnosti s tem trgovanjem z evropskimi državami, z Evropsko zvezo in da tu moramo še kaj narediti.</p>
                  <p>Preden te zadeve in taktiko sprejmemo in damo oporne točke, kot je rekel minister, da jih nima in tako naprej, dajmo si povedati tudi, koliko smo pripravljeni dati. Ali nobene opeke ali samo pol korca ali počeni korec ali kaj takega? Ne vem kaj. To je to. Naj nam povedo, kaj hočejo imeti. Ni res, da smo odnesli zadevo v neko bolj mondeno ali bolj pošteno ali ne vem kakšno uvidevno okolje s tem, ko smo to naredili, ampak smo prišli tja, kjer smo bili. Samo sedež smo zamenjali. Govorijo pa enak jezik. Vsi so ga govorili, primer bele knjige, govorijo enako.</p>
                  <p>Tu se je tudi zanimivo, ko že govorimo o beli knjigi, vprašati, ko je rekel gospod minister, da je v sporih z Italijo, ko pravi, ali naj sploh govori o Italiji - upam, da ste prejeli publikaciji, ki jima je botrovalo Ministrstvo za zunanje zadeve in ki kažeta, kakšno je stališče Ministrstva za zunanje zadeve, njega osebno in Vlade o sporu z njo. Ali sta bili ti knjigi sprejeti na Vladi? Ali sta ti knjigi tudi uradna dokumenta te Vlade in me zanima, kdaj je bila ta zadeva sprejeta? Tudi o tem bi se morali malo pogovoriti, če govorimo že o opornih točkah, o strategiji zunanje politike oziroma tudi o strategiji pristopa do Evropske zveze. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Boste odgovorili, gospod? Izvolite. Gospod Marjan Šetinc ima besedo.</p>
               </sp>
               <sp>
                  <speaker>MAG. MARJAN ŠETINC:</speaker>
                  <p>Hvala za besedo, gospod podpredsednik. Mislim, da gre za nesporazum. Oddaja, ki je bila sinoči, je govorila o nekaterih zgodovinskih zadevah, ki so že mimo, na žalost. Upam, da so gledalci to tudi dojeli. Mi govorimo o zadevah, ki naj bi veljale od zdaj naprej. Prav zaradi tega je pomembno, da ta parlament sprejme resna in trdna stališča o zunanji politiki, da bo Ministrstvo za zunanje zadeve lahko stvari peljalo naprej. Mislim, da je iztržek, sedanji iztržek, mnogo večji kot je bil dosedanji iztržek. Zdi se mi, da je zelo pomembno ločiti tisto, kar smo ves čas poudarjali, da se moramo pogajati z Italijo. To se moramo pogajati in se bomo pogajali verjetno zelo dolgo. Medtem ko tisto, kar se tiče našega vstopanja v Evropsko unijo, je stvar, ki jo moramo mi z Evropsko unijo urediti in je zelo pomembno to ločevati. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Miroslav Geržina ima repliko. Prosim.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Gospod Šetinc, mogoče vi nekaj več veste kot mi o iztržku. Poslušal sem gospoda Kosina, ki je bil poleg, ko so se tam pogovarjali, pa je rekel, da je iztržek manjši zdaj, kot je s tem, da smo se mi, kot sem včeraj rekel, po kolenih priplazili do Canosse. Zdaj bomo morali zopet nekaj dati za to, da pridemo notri, tako kot je dal enkrat cesar, da je bil sprejet, tako kot mu je bilo naročeno. Kaj je zdaj tisti iztržek, me zanima, in kako naj zdaj stehtam, ali je to res ali to ni res. Ali se zdaj ustavimo pri tem manjšem iztržku, ker če ne, vas pa vprašam, ali je možnost, da bo potreben še manjši iztržek, če se ne vem kako še drugače obnašamo, se pogovarjamo z Evropsko zvezo in njenimi članicami. Oziroma kot je bilo včeraj rečeno, da se gremo pogovarjat s posameznimi člani in tako naprej, kar je tudi ministrski predsednik rekel, da se je pogovarjal, dobil obljube. Zdaj pa ne vem. Res me zanima, gospod Šetinc, mogoče zunanji minister gospod Thaler pove, kakšen je zdaj ta iztržek, boljši, kot je bil pred enim letom ali kaj takega. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospa Jadranka Šturm ima repliko. Izvolite.</p>
               </sp>
               <sp>
                  <speaker>JADRANKA ŠTURM-KOCJAN:</speaker>
                  <p>Hvala za besedo, gospod predsedujoči. Vsem lep pozdrav! Mislim, da je res čas, da smo v svojem besednjaku kolikor se da natančni.</p>
                  <p>Gospod Geržina, sprašujem, kaj moramo dati po tem, kar imamo zdaj na mizi. Ker dati pomeni, vsaj meni, nekaj gratis, nekaj brezplačno, nekaj podariti. Torej, kaj je to? Če mi to razložite, prosim. Mislim, da vsi govorimo o tem, da smo to fazo presegli, govorimo o recipročnosti, formalni in dejanski, govorimo o izenačitvi naše zakonodaje z evropsko zakonodajo in to ne pomeni dati. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Miroslav Geržina, izvolite.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo! Gospod Šetinc ni prišel odgovorit, ko sem ga vprašal, kaj je to, da je nek iztržek. To pomeni, zame je iztržek, da je cena manjša. Gospod minister tudi ni odgovoril, ko sem ga vprašal, če bo on to povedal. Ne mene spraševati, vprašajte gospoda ministra oziroma vašega kolega iz poslanske skupine, gospoda Šetinca. Poglejte, če ne, bom šel po belo knjigo in bom začel brati o tisti pogodbi petnajstega leta, pa boste videli, kaj pomeni iztržek in kaj ni iztržek. Kako se delajo mednarodni odnosi, kako se kam pride, kako se v kakšno druščino gre in povsod se članarino plačuje. Ne poznam nobene druščine na svetu, kjer se ne plača članarine, gospa Jadranka, na žalost, tako je. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Gospa Jadranka Šturm, izvolite.</p>
               </sp>
               <sp>
                  <speaker>JADRANKA ŠTURM-KOCJAN:</speaker>
                  <p>Hvala lepa. Seveda, torej članarina. Članarina v tem primeru vstopa v Evropsko unijo je uskladitev zakonodaje, in to sedaj tu počnemo. Iščemo poti, kako bomo naredili korak naprej in nehali stopicati in kako bomo začeli stvari pri nas prilagajati klubu, v katerega vstopamo. To je ta članarina. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala. Besedo ima gospod France Bučar, izvolite.</p>
               </sp>
               <sp>
                  <speaker>DR. FRANCE BUČAR:</speaker>
                  <p>Gospod predsedujoči, spoštovani zbor! Včeraj se je predvsem zataknilo prvo vprašanje, ali je eden  poglavitnih zunanjepolitičnih interesov Republike Slovenije polnopravno članstvo, ali je to cilj?</p>
                  <p>Poglejte, ne gre samo za semantiko, ali je to cilj, ali je eden poglavitnih interesov. Cilj je vedno v instrumentalnem odnosu do nekega interesa. In kaj je naš interes? Tudi interesi so hierarhično zgrajeni. Kaj je naš prvobitni, osnovni interes? O tem se moramo najprej dogovoriti. Ne morem avtomatično proglasiti, vstop v združeno Evropo je naš vrhunski interes. Niti približno ne. Naš interes je tisto, za kar smo se odločili na plebiscitu, in to je ohraniti slovensko identiteto in zato rabimo tudi svojo državo. Za to smo se mi odločili. Vse akcije morajo izhajati iz tega.</p>
                  <p>Zdaj nastane vprašanje, ali je ohranitev slovenstva in slovenske identitete sploh še realen in smiseln program. O tem lahko razpravljamo. Ne odklanjam razprave niti o tem temeljnem vprašanju. Komunisti so nekoč dejali: proletarec nima domovine. Po starem rimskem načelu "ubi bene, ibi patria", kjer je dobro, tam je moja domovina. Sodobni juppiji pravijo enako, mi smo svetovljani, kozmopoliti in tako naprej, slovenstvo je zdavnaj že passé. O tem se mi ne pogovarjamo več. Ko smo se osamosvajali, so nam vsi zahodnjaki, od prvega do zadnjega pripovedovali, poslušajte, vi se greste pretečeni nacionalizem, sodite v preteklo stoletje. Vse to so, dopuščam, lahko legitimni pomisleki, ali je slovenstvo sploh še dobrina, ki jo je treba varovati z našo državnostjo. Dopuščam to razpravo, čeprav sam drugače menim. Ampak o tem se je treba pogovarjati in to je tisto, kar sem rekel, moramo imeti nekatere osnovne izhodiščne točke, oporne točke, iz katerih potem vlečemo vso našo politiko. In tega danes ni. V tem je stvar.</p>
                  <p>Zdaj, govoriti, ali je vprašanje narodnosti, kot tisti element, na katerem se dogaja, če smemo malo teoretizirati, sistemska diferenciacija, to je lahko vprašljivo, priznam, to je lahko vprašljivo, ampak sedaj je vendarle nacionalnost in narodnost še zmeraj tisti element, ob katerem se danes pravzaprav grupirajo politični interesi. Ne samo na Balkanu, ker vidimo, da so nacionalizmi, v negativnem smislu, absolutno negativni. Poglejte, tudi v Evropi nacionalnost ni stvar, ki jo lahko preprosto sedaj odpravimo z levo roko, češ, to je zgodovina, mi gremo danes v združeno Evropo, ukvarjamo se s popolnoma drugačnimi problemi. Ni to res. Dokaz so nam lahko Italijani. Zopet, ne negiram tudi Italijanom pravice, da sledijo svojim interesom. Ampak nekaj je treba razumeti. Ni samo evropska združitev, Evropska unija tisti raj, v katerega vrata nam Italijani sicer sedaj zapirajo, mi pa želimo tja notri in ko bomo v ta raj prišli, pa je stvar rešena. Niti približno ne.</p>
                  <p>Po Osimu se je v Evropi marsikaj zgodilo. Zgodilo se je, kaj? Zgodilo se je to, da je po zlomu komunizma vsa Srednja in Vzhodna Evropa odprt, prazen prostor, za katerega je na zahodu nastala izredno velika tekma, kdo ga bo zasedel. To je pravzaprav večja realnost danes, največja realnost danes. Vse zahodne sile tekmujejo med seboj, kdo bo ta prostor zasedel. Ob tem velikem objemanju in govorjenju o vzajemnosti, enotnosti in tako naprej, se razvija huda, neizprosna borba prav med temi zahodnimi silami, kdo bo prišel v ta prostor. Tukaj so se pojavili tudi Italijani. Zopet bi bilo čudno, da ne bi prišli. Italijani so se predvsem omejili na njihov, pravim, zgodovinsko življenjski prostor, se pravi območje Jadrana, "mare nostrum", kajne in Balkan. To so realnosti. In za to italijansko politiko je ravno neodvisna in samostojna Slovenija kot kost v grlu. Te politike preprosto ni mogoče izvajati, če Slovenija ostane taka kot je, samostojna in neodvisna. Zato je treba Slovenijo absolutno, v tem svojstvu, zlomiti, Osimo je treba odpraviti, s kakršnimi koli besedami Italijane poznamo, njihove diplomatske spretnosti, to so tudi v oglejskem dokumentu rekli: "Smo absolutno za spoštovanje Osima, ampak treba ga je nadgraditi in uveljavljati v sodobnih razmerah" in podobno. Skratka, to so realnosti, s katerimi se soočamo. Vidite, in zato sedaj govoriti o tem in - že tudi napaka naše zunanje politike - povezovati naš vstop v Evropo in italijanski problem. Mi ju smatramo kot isto. To sta dva popolnoma ločena problema. Ločena zaradi tega, ker slučajno ta italijanska politika sovpada z našo kandidaturo za Evropsko unijo. Zato lahko oni temeljito izrabljajo prav to našo zadrego. Če tega ne bi bilo, bi se ta italijanska politika ravno tako nadaljevala, pač z drugimi prijemi, z drugimi vzvodi in to je tudi, to je konstanta naše politike, naše realnosti.</p>
                  <p>Pred osamosvojitvijo so nas nekateri zgodovinarji, citiram konkretno, mogoče Pleterskega, posebej opozarjali, so rekli: "Pazite se, če izstopate iz Jugoslavije, se izpostavljate nevarnosti, da boste izpostavljeni italijanskemu pritisku, kajti Italija bo lahko rekla, z vami mi nismo sklenili nobenega sporazuma, mi smo ga sklenili z Jugoslavijo, Jugoslavija je odpadla, ergo, uveljavljamo svoje pravice". Vidite. To je dejstvo. Mi smo rekli, tega se ne bojimo, mi smo celo uspeli z Osimskim sporazumom in potem potrditev tega sporazuma v rimskem sporazumu, te nevarnosti formalno ni. Formalno pravim, dejansko pa je. Odstopanje Italijanom v kakršnikoli, celo najmanjši meri, ne gre za nekaj hiš ali tako naprej. Gre za vprašanje, če smo mi Italijanom nekaj dolžni, celo najmanjša stvar pomeni, naše zahteve do tega področja so legitimne, legitimiramo s tem celo iridento izpred I. svetovne vojne in londonski sporazum in tako naprej. V tem je stvar, zato ne moremo teh dveh stvari preprosto povezovati. Zato še enkrat pravim. Slovenija ima vrsto interesov, vrsto ciljev, ampak cilj je vedno v instrumentalnem odnosu.</p>
                  <p>Sedaj lahko tudi naprej razmišljamo. Če smo se odločili pozitivno za prvo vprašanje, da je slovenstvo in naša identiteta tista stvar, tisto področje, ki je srčika, osrednji problem našega osamosvajanja, tudi naše državnosti, potem nastane vprašanje, ali je naš pristop pod pogoji, ki jih diktira zahodnoevropska skupnost dejansko pot, da lahko to zagotovimo. Vidite. Tukaj so, na tej poti je odprtih cela vrsta vprašanj. Najbolj bi izpostavil to vprašanje 68. člena. Se pravi, zopet ne bom apodiktično govoril, češ, to je popolnoma jasno. Če hočemo priti v Evropo, moramo pač 68. člen odpraviti. V redu, toda ali lahko rečemo, da je vprašanje zemlje in pristopa tujcev do naše zemlje - kot Francozi pravijo "quantité négligeable", da se lahko na to pač ne oziramo. Gotovo, da tako stališče brez najmanjšega vprašanja lahko akceptirajo tako Nemci kot Angleži in Francozi in Poljaki in tako naprej, veliki narodi. Vprašanje Slovenije je nekaj drugega, je kvalitativno drugačna. Zopet se moram k latinskemu reku zateči "Si duo faciuni idem non est idem", če dva opravljata isto stvar, še zmeraj ni ista. Problem zemlje za Slovenijo je čisto nekaj drugega kot je za velike sile. Prosim, o tem se je potrebno pač dogovoriti. Najprej doma. Mogoče je to bav-bav, ki je znotraj votel, zunaj prazen. Lahko, toda o teh stvareh se moramo dogovoriti. To je druga stalnica, na katero se mora naša zunanja politika vezati. Tudi proti temu bodo govorili, poslušajte, vi živite v preteklem stoletju oziroma fantazirate o nekih teorijah, pogrevate stare teorije, "Blut und Boden" teorije in tako dalje, kajne. Saj to je lahko res, ampak to so konkretna vprašanja. Ne bi bil preveč ekspliciten, ampak so to vprašanja, o katerih se moramo dogovoriti, ne pa nekaj á priori. Absolutno ne govorim za nobeno stvar, ampak ne moremo aprioristično neke stvari pobirati. Poglejte, prav s tega vidika absolutno zavračam izraz: cilj naše politike je to. Še zdavnaj ne. To je eno od sredstev, ki ga pa moramo skrbno pretehtati in analizirati z vseh možnih vidikov. Vidite, in ravno te analize preprosto pogrešamo. Preprosto vsega tega pri nas ni. Imam vtis, da je naša Vlada kot tisti, ki so zasvojeni z mamili, ne znajo drugega povedati kot samo Evropska skupnost, Evropska skupnost oziroma Evropska unija. Tudi mi se strinjamo s tem. Ampak videti je treba.</p>
                  <p>Nadalje. Poglejte, jaz sem že na odboru, in zdaj moram ponovno citirati poleg 68. še tudi 71. člen, ki pravi, poglejte: "Zakon določa zaradi smotrnega izkoriščanja posebne pogoje za uporabo zemljišč."  In drugi odstavek 71. člena (to je ista ustava) pravi: "Zakon določa posebno varstvo kmetijskih zemljišč." Poglejte, ali ne bi mi najprej te stvari uredili, kako s temi stvarmi ravnati. In na osnovi tega, ko pravimo, da se je treba pogajati z Evropsko skupnostjo; da. Toda ta Evropska skupnost bo verjetno, če izvajamo 71. člen, imela svoje pripombe, pomisleke. Ali so pripravljeni sprejeti, če mi odpravimo 68. člen, te naše dodatne pogoje? Je vprašanje. Italijani jih gotovo ne bodo, na kar so opozorili že v oglejskem dokumentu. Italijani so že naprej vedeli, tudi tega ne.</p>
                  <p>Poglejte, nadalje, zakaj je italijanska politika tako osredotočena ravno na to, da odpremo promet z zemljišči? Ali imajo take demokratične popadke, evropske? Najbrž imajo svoje interese, ki so gotovo razumljivi z njihovega stališča, ampak mi moramo narediti tu svoje. Skratka, moj očitek sedanji politiki je, da je to politika, ki hoče biti moderna, napredna, a je absolutno skregana z realnostjo. To je politika novodobne romantike. Ni pa neka realna, na dejstvih fundirana politika.</p>
                  <p>Strinjam se s temi stališči, ki jih je pripravil Odbor za zunanje zadeve, ki se mi zdi, da so sorazmerno usklajena, uravnotežena, absolutno pa zavračam tiste amandmaje, ki hočejo narediti cilj z veliko, to je pa naša Evropska skupnost. Niti približno ne. Pa s tem ne rečem, da se odpovedujemo temu cilju, ampak to je eden od interesov naše države. Hkrati se moramo zavedati tudi to, da tudi ta Evropska unija ne bo vedno isto, ne bo vedno to, kar je. Ker ta Evropska unija, kakršna je, je nastala, ne iz ideje o združeni Evropi, ampak kot gospodarski odziv, odziv gospodarskih faktorjev in odziv na gospodarsko ogroženost Evrope. Vidite, in je popolnoma razumljivo, da ima gospodarstvo cilj in osnovno sredstvo poenotenje, je logično. Zato pa ta Evropa, če bo samo gospodarska, nujno sili k poenotenju. Hkrati pa prav ta Evropa pripoveduje, naš cilj je ohranitev kulturne različnosti Evrope, kajti ravno kulturna različnost Evrope je tisto, kar je ustvarilo Evropo v njenem miselnem, intelektualnem naboju. Tudi to veliko geslo, deviza, ki se prodaja z največjo vrednostjo, mogoče je to čisto navadna plehka fraza. Tudi to sem pripravljen vzeti kot pogojno in kot predmet razprave. Toda tudi o tem se moramo dogovoriti. Če pa ugotavljamo, da je Evropa kulturne različnosti, predvsem politični in kulturni problem, potem je tudi vprašanje, kaj je s to sedanjo Evropo, tako kot je praktično trenutno realizirana v Zahodnoevropski uniji. Zahodnoevropska unija še daleč ni Evropa. To si moramo biti tudi na jasnem. Skratka, da ne bi šel v prevelike podrobnosti.</p>
                  <p>Dejstvo je namreč, da je, sedaj se pa vračam na tiste smernice oziroma prihajam na smernice in sploh na to našo politiko. Torej, vsi ti dokumenti oziroma ta dokument naj bi bil predvsem legitimacija, potrdilo za tisto, za kar je sedaj Vlada delala in zelena luč, da dela lahko v isti smeri tudi naprej. Niti približno ni mogoče take politike akceptirati kot čisto zlato. Poglejte, ta Vlada nas neprestano postavlja pred izvršena dejstva. Ponovno moram spregovoriti o tej enostranski obljubi Vlade, da bomo spremenili ustavo, ko še nihče od nas ni zahteval. Vendar je tukaj, v tem Državnem zboru je bilo rečeno, ja, vendar je ta Vlada samo predlagala. Končno besedo bo imel tako ali tako ta parlament, ne se razburjati, gospoda. Veste, to je popolni sofizem. Kajti, če Vlada da tako enostransko izjavo, vsa Evropa resno misli, ta država bo pač to naredila. Zato ima Agnellijeva popolnoma prav, da reče: "Saj niste resni, ljudje božji. Enkrat se spomnite tako, drugič pa drugače". Sedaj zopet to velja za  španski predlog ali kakor koli se že imenuje. Zopet naša Vlada dela korake, za katere nima legitimacije. Ne rečem, da se o tem ne bomo kdaj dogovorili tukaj notri, ampak Vlada enostransko teh stvari ne more narediti. Zato je ravno potrebno, da take smernice sprejmemo in da o teh smernicah tudi nekaj dejansko povemo, ne samo splošne fraze.</p>
                  <p>Končno bi, ne bi želel z našim zunanjem ministrom polemizirati in tudi bi izrazil glede njegovega nastopa samo svoje začudenje, ampak na nekaj drugega bi v zvezi s tem opozoril, ker ne gre samo, pri čemer je pravzaprav njegov včerajšnji nastop samo povod za opozorilo na nekaj drugega. Poglejte, za totalitarni sistem, iz katerega smo k sreči ušli, je bilo značilno, da je bil vsakdo, kdor se ni strinjal z odrejeno politiko, že ožigosan kot sovražnik, kot človek, ki dela po svoje, ki se noče podrejati, ki ima nekaj za bregom. Poglejte, in ne moremo s tem nadaljevati, to je tipični recidiv komunizma, pa čeprav niti približno ni bil zavestno uporabljen v tem smislu. Ampak, če tega ne bomo opustili, potem je konec, če vsakemu, kdorkoli se ne strinja s teboj, ŕpriori odrekaš dobro voljo. To je nemogoče. Dobro, saj psihološko je čisto razumljivo, kdor se strinja z mano, je pameten, kdor se ne strinja z mano, je pa bedak. Dobro, ampak to, kar se v politiki pojavlja, je pa tipičen recidiv starega uzusa, ki ga je uporabljal komunizem in ki smo ga tudi že jemali. Zato mislim, da tega ni mogoče v taki obliki sprejemati.</p>
                  <p>Poleg tega pri tem opozarjam, naj bo še malo romantike, če govorimo o tem, o evroskeptikih in skepsi. Poglejte, Evropa je v svoji sedanji miselni, intelektualni sili nastala na podlagi skepse "cogito ergo sum" o vsem dvomimo, kar se da. To je bila tista sila in moč, ki je Evropo naredila to kar je. V tem je ravno zgrešenost komunizma, ker je ta temeljni naboj Evrope zanikal, ne skepso, ampak podrejanje. Tega ne moremo sprejeti in ne morem tudi sebi očitati, čeprav sem bil glavni grešnik v nastopu zunanjega ministra, ker je prav mene citiral, čeprav ne po imenu. Vendarle, dobre volje ne more meni nihče odrekati. Ampak ravno na podlagi komunističnega vzorca se pa ravno to lahko dogaja. To je ena večjih nevarnosti, v katero se podajamo, če bomo tako nadaljevali. Hvala lepa. (Aplavz.)</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Maria Pozsonec. Gospod Kopše imate repliko. Izvolite, gospod Jožef Kopše ima repliko.</p>
               </sp>
               <sp>
                  <speaker>JOŽEF KOPŠE:</speaker>
                  <p>Bom zelo kratek. Enkrat v tem Državnem zboru pri tej točki zelo dobro poslušam in ne govorim. Doktor Bučar je temeljne dileme, ki se porajajo pri vsakem posamezniku, ne samo v tem Državnem, zboru, temveč tudi v tej državi, pojasnil. Poskušal bi samo, dr. Bučar, malo nadaljevati. Toliko kolikor se je govorilo o Italiji, v trenutku, ko bi iz kakršnihkoli razlogov in s konsenzom na nek način v določeni smeri sosednji Italiji pri njenem pogojevanju popustili, težko verjamem, da se ne bi oglasili še drugi. Da se ne bi oglasili še naši severozahodni sosedje, ki imajo na podoben način, podobne težnje, odvisno samo od trenutka njihove notranje politike. Nisem mislil s tem zanikati vsega tega, kar je bilo tudi dobro rečeno. Vendar, dr. Bučar je odprl to dilemo, ki je zelo pomembna za vsakega in za razmislek. To ni avtomatsko glasovanje in ni več važen čas, ki ga bomo prebili v tem prostoru in ni pomembno, kako dolgo se bomo o tem pogovarjali. Se pravi, če vzamemo na tehtnico na eni strani te separatne zahteve Italije, eventualne možne še druge, ki bodo nastopile po italijanskih, moj občutek, ki upam, da me vara, da nekateri samo čakajo na to, da bodo Italijani kakršnokoli malenkost dosegli po svoje, na drugi strani bomo morali dati na tehtnico to, od kod smo prišli, od kod smo se ločili pred nedavnim. Vse te opcije morajo biti pred nami, ko razmišljamo o nekaterih stvareh. Preprosto sem prisiljen tehtati in računati in razmišljati, kaj bo v tistem trenutku, v nekem trenutku naše zgodovine pomembno, z istim ciljem, kot ga je skoz navajal dr. Bučar. Ker to je vendarle temeljno vprašanje tega naroda in te zemlje. Ob tej priložnosti bom izkoristil in bom rekel, da kljub temu, da so nekatera gradiva na voljo, da so gradiva na voljo tudi, konec koncev, v NUK-u in vsepovsod, zgodovinska, mlajše ali starejše zgodovine, da je mnogokaj na voljo, vendar poslanci ne dobivajo pri takem odločanju izčrpnega vidika Vlade, ki daje sicer predloge, o tem tehtanju, o teh možnostih, o teh alternativnih možnosti, ki jih še ima Slovenija. Strinjam se z dr. Bučarjem, ki pravi, da to ni edina možnost. Mislim, da je to ena dobrih možnosti za Slovenijo. Vprašanje je cene, vendar kompletno situacijo moramo videti v tem Državnem zboru, pregledati in pretehtati vsako zadevo, z vseh strani in se odločati. Upam, da ne bo to glasovanje, o katerihkoli stališčih, ali stališčih Vlade ali stališčih Odbora za mednarodne odnose, avtomatično in na tako včasih divjaški način, kot ga to znajo ljudje, ki so običajno tudi pri pomembnih stvareh že začeli zapuščati dvorano in stojijo zunaj, ne poslušajo in se ravnajo po nekem strankarskem navdihu. Tokrat bo strankarstvo manj pomembno, ker se odločamo o usodi in poti države, nacionalne države Slovenije. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospa Maria Pozsonec. Za njo bo na vrsti gospod... Imate repliko, gospod Mozetič. Se opravičujem, gospa Pozsončeva.</p>
                  <p>Gospod Miroslav Mozetič ima repliko.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala lepa. Spoštovane kolegice, spoštovani kolegi! Moja replika bo šla samo v to smer. Lahko se strinjam, da je veliko možnosti. Ena teh je ta, mislim, da je ta kljub vsemu verjetno najboljša za Slovenijo, ampak prosim, za božjo voljo, povejte, katere še so naslednje (Sovjetska Zveza, Balkan...), ne vem. Povejte, da bomo začeli o vseh razpravljati.</p>
                  <p>Kar zadeva pa Italijo, ne vem, zakaj vlečemo to Italijo skoz na ta pladenj. Če ste vse to napisali v to knjigo, potem je vse zapisano, in če vse to velja in trdim, da velja, če je bilo vse podpisano, potem se o tem ne pogovarjamo več. Zakaj skoz to Italijo, pa ne vem kaj vlečemo na te bobne. Saj dobro vemo, kakšna je Italija. Tisti, ki bližje nje živimo še morda bolje kot tisti, ki nekoliko bolj stran od nje živite.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Repliko ima gospod Borut Pahor. Izvolite. Gospa Maria Pozsonec ima besedo. Za njo bo na vrsti gospod Ciril Pucko.</p>
               </sp>
               <sp>
                  <speaker>MARIA POZSONEC:</speaker>
                  <p>Hvala lepa. Spoštovani! Tudi jaz rečem "via Evropa" in to ne s figo v žepu, ali ne za vsako ceno. Pogoj je varno preživetje naših državljanov in ohranjanje naše dežele. Pri načrtovanju naše poti v Evropo moramo vsekakor upoštevati  naše razmere, razmere v katerih živijo naši ljudje. Vedeti je treba, da je šla v veliki vnemi za odprto tržno gospodarstvo marsikatera tovarna na boben. Tako želene tuje naložbe so tukaj. Marsikatera tovarna, ki je bila narejena z domačimi žulji, je šla v tuje roke, in to na žalost pod ceno. Podčrtano je to, da je pod ceno. Torej Evropa je že pri nas.</p>
                  <p>Namera Vlade, da uzakoni tujcem možnost nakupa zemlje po triletnem bivanju v Sloveniji in to v brezčasovnem obdobju, brezzgodovniskemu času, torej ne v Republiki Sloveniji, ampak kdaj koli, je neodgovorna in neresna zadeva in mislim, da ni spodobno za ta Državni zbor niti za Vlado. Evropi recimo "da", ampak pokončno in enakopravno, ne pa tako, da bomo klečeplazili, še manj pa hlapčevsko in na škodo naših nacionalnih interesov. Zakaj bi morali za pridruženo članstvo plačati višjo ceno, kot jo plačajo naši sosedje Madžari. Treba je vedeti, kam želimo peljati to Slovenijo. Mar bomo hlapci na našem ozemlju? Za kaj takega nima mandata niti Vlada niti Državni zbor. To, da ne bo prodajalcev pri nas, bodo.</p>
                  <p>Na Slovenijo je treba gledati kot na celoto. Vsi deli Slovenije so važni, tudi Prekmurje, katerega smo z našo kmetijsko politiko pripravili do tega, da je tam ljudem važno le to, da prodajo zemljo. Samo, da jo nekdo kupi in ne sprašujejo za ceno. Torej prodajalcev bo dovolj, samo zemlje ne bo več. Zemlja, na katero ne misli nihče, ne tukaj, ne tam. Torej, mislim, da ne bi škodilo več preudarnosti, več pokončnosti, več odgovornosti za usodo dežele, vsekakor pa več ljubezni do domače grude. Hvala.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Besedo ima gospod Ciril Pucko. Za njim bo na vrsti gospod Zoran Thaler. Gospoda Pucka ni? Besedo ima gospod Zoran Thaler. Gospod Ciril Pucko bo na vrsti kasneje, ima namreč, kot je prej najavil, obveznosti v zvezi z obiskom predsednika parlamenta Litve. Izvolite, gospod Thaler.</p>
               </sp>
               <sp>
                  <speaker>ZORAN THALER:</speaker>
                  <p>Hvala lepa, gospod predsedujoči. Rad bi se vključil v to vsebinsko razpravo z nekaj stališči. Mislim, da je gospod profesor Bučar zelo dobro pokazal v svojem nastopu, v čem je vsebinska dilema naših razprav in problemov. Ta dilema, ki jo je on zelo dobro ponazoril, se pravi, ali Evropska unija v bistvu prispeva k ohranitvi slovenstva, k našim interesom po, mislim, da so temeljni interesi našega naroda, tako kot ostalih, mir, blaginja, varnost, skratka ali ta organizem, v katerega se želimo vključiti, k temu prispeva ali ne. Tako sem razumel njegov nastop. Moram reči, da se več kot tričetrt nastopa absolutno strinjam z analizo položaja, mednarodnega položaja Slovenije, kako, kaj je naša osamosvojitev pomenila tudi za odnose s sosedi, najbolj z zahodnim sosedom. Kako pazljivi moramo biti, zavedajoč se zgodovine zadnjih 100 let odnosov s to sosedo in tako naprej. Res je in to ves čas ugotavljamo, da se predvsem pri zahodni sosedi obnavlja teorija geopolitike. To je teorija, da si pač v tistih področjih, ki so na dosegu tvoje moči, najdeš interesne cone in jih poskušaš obvladovati. Zato se mi zdi zelo pomembno, da se odločimo o tem, kaj je v tej situaciji za Slovenijo najboljša pot. Strinjam se s tem, da semantika tukaj ni samo semantika, ampak gre za neka načelna izhodišča.</p>
                  <p>Menim, da je slovenski interes to, da slovenska nacija živi v miru, blaginji in da je varna. Blaginja je za slovenske državljane, varnost je za slovensko državo in ta varnost se najbolj kaže s tem, da živimo v miru. To je interes, to je interes te države. Kako to doseči? To dosežemo s tem, da pridemo do nekega cilja, ki ga potem uporabimo za sredstvo uveljavitve tega interesa. Članstvo v Evropski uniji je sredstvo, po mojem trdnem prepričanju za to, da si bomo te temeljne interese na daljši rok zagotovili. Ponovno poudarjam tudi to, kar sem včeraj povedal, mi se lahko z Italijo enakopravno pogovarjamo in pogajamo šele, ko bodo naše pozicije enakopravne. Ko bo Slovenija v Evropski uniji, se bo lahko enakopravno pogajala z zahodno sosedo. Dokler tega ni, je uspeh diplomacije, če pride do tako imenovanega zastoja v teh pogovorih. Kajti zastoj pomeni, da smo tam, kjer so formalno stvari postavljene. Imamo 50 sporazumov, sprejetih s sukcesijo, o tem govori "bela knjiga" in formalno so naši odnosi rešeni. S čim se je ukvarjala diplomacija zadnjih 14 mesecev? Tudi s tem, kako na relativno nekonflikten in neboleč način preiti iz te logike bilateralizma, bilateralnih koncesij in tako dalje, to postaviti na stranski tir ter preiti na dvogovor s tistim, s katerim se je potrebno pogovarjati, Brusljem, ki predstavlja petnajsterico. Ta projekt je dobro uspel. Danes je tudi Italija tista, ki ne računa, da lahko doseže bilateralno koncesijo od Slovenije. To pri nas morda še ni bilo dovolj zapaženo. Seveda pa je teh 14 mesecev mojega ministrovanja pokazalo, da diplomacija na ta način, ki smo mu bili priča do sedaj, na način v bistvu neke neodločitve o tem, ali je naš končni cilj res Evropska unija, ne more več delati in to je srž mojega nastopanja tukaj pred vami, spoštovani poslanci! Država s svojimi organizmi, parlamentom, Vlado, se mora odločiti glede tega vprašanja.</p>
                  <p>Moje prepričanje je, na podlagi vsega kar poznam, kar sem preštudiral in kar spremljam, da je slovenstvo srednjeročno in dolgoročno bolje zavarovano v okviru Evropske unije, kot pa zunaj nje. Zavračam in tudi ne mislim, da se lahko toliko podcenjujemo, da bi na ta način projicirali hotenja drugega v drugega. V vsakem od nas je ta dilema. Vsi smo navezani na to zemljo.</p>
                  <p>Ampak, nekateri mislimo, očitno smo v tem manjšina in morda se mi počutimo kot tista manjšina, zato, ker misli drugače, ki je izpostavljena stalnim napadom, da hoče razprodati Slovenijo in tako naprej. Mi mislimo, da ta interes po ohranitvi tudi zemlje, prvič, ne sme onemogočiti izpolnitve interesa po miru, blaginji in varnosti in drugič, da bo tudi ta interes zaščiten v sami Evropski uniji. Ne sicer na tak način, kot to sedaj določa 68. člen ustave, vendar na zadovoljiv način. V tem tehtanju pomembnosti teh interesov je naša odločitev za to, da mir, blaginja in varnost zahtevata, da gremo v Evropsko unijo.</p>
                  <p>Potem, naslednja dilema je, zakaj se tako hiti? Po moje je treba postaviti vprašanje tudi obratno: zakaj se toliko okleva? Zdaj pripadam pač sferi v slovenski politiki, ki se bolj operativno ukvarja z zadevami, z vso odgovornostjo ocenjujem, da je prišel čas odločitve. Tudi o tem sem včeraj govoril. Odločitve, ki bo odločitev za leto ali dve. Odločitev o tem, ali se bomo pogajali o polnopravnem članstvu konec prihodnjega leta ali ne. Če bomo ostali pri tem, pri čemer smo bili sedaj: smo za Evropo, vendar na naš način, Evropa naj spozna, da nas rabi pa naj nas vabi v svoja nedrja, smo pripravljeni izpolniti samo to, kar mislimo, da lahko damo in nič več. Na ta način, sem prepričan, da se bomo čez dve leti približno, ne vem sicer, če v isti zasedbi, pogovarjali v tej stavbi o istih zadevah, vendar v bistveno drugačnih mednarodnih okoliščinah, kjer sicer ne bomo politično vključeni v tako imenovano balkansko strukturo, vendar nas bodo obravnavali tisti, ki o marsičem odločajo v mednarodnem življenju, na tak način. To je zelo pomembno. Če to drži, sam sem prepričan, da drži, je to za mene faktor, ki pomeni, da je treba z vso resnostjo danes sprejeti pravilne odločitve.</p>
                  <p>Ko govorim, ponovno poudarjam, nikoli ne govorim ad personam. Želim polemizirati s stališči, ki so bila v dosedanji razpravi izpostavljena. Ponovno obžalujem, da se je včeraj potem zgodilo to da, sem pa sam poslušal cel dan osebno očitke o tem, kaj si o ljudeh mislim. Nisem govoril tukaj o ljudeh. Govoril sem o stališčih, ki so politična stališča, in na način jasne polemike z določenimi stališči hotel pokazati, kako važne odločitve so pred nami, in da gre za resne stvari. Glede na to, da ocenjujem, da ta večina še ni dosežena, večina, ki bo rekla ja, Evropa je strateški interes Slovenije, tudi v smislu časovnice je pomembno, da se sedaj za to odločimo, zato smo pripravljeni dati natančno toliko, kot ostale članice Evropske unije in pripravljeni smo se sedaj zavezati za to odločno in postopno harmonizacijo zakonodaje. Najprej tri leta kot pogoj, bivanje tri leta kot pogoj za kupovanje nepremičnin. Ob vstopu ni oziroma v štirih letih po ratifikaciji asociacije pa sprostitev tega trga. Ker ta večina po mojem občutku še ni dosežena, gre pa za strateški nacionalni interes, se mi zdi, da se je vredno še za to boriti. Ob tem, da tam človek ne trati časa več, kot je potrebno, ne poudari vedno znova, da si mora Slovenija absolutno dovoliti in omogočiti tiste obrambne mehanizme, kot jih imajo druge članice Evropske unije. Ponovno poudarjam. Recipročnost, ki je navedena tudi v tistih stališčih glede zakona o lastnini, in ki je tudi v dokumentih, ki so v asociacijskem sporazumu in tako naprej, je izjemno resno mišljena. To je prva varovalka, ni edina, je pa prva in zelo pomembna. Dokler ima sosednja država specialno administrativno ureditev ob meji, jo imamo tudi mi in vse ostale varovalke, o katerih je bil govor. Tukaj pa je bistven en princip. Mi nikoli, če želimo v Evropsko unijo, ne smemo reči, to velja za domače, to pa velja za tujce. Za vse mora veljati nacionalni tretma. To je izhodišče, to je osnovna filozofija v Evropski uniji. Nacionalni tretma, ki pa je podvržen potem s temi podzakonskimi in drugimi ukrepi, tudi z diskrecijskimi pravicami. Vse države to počnejo. Mi smo tudi pred odločitvijo, ali smo se pripravljeni to igro iti, tako kot se gredo vsi drugi in očitno so toliko zadovoljni s tem, da nihče noče izstopiti iz Evropske unije ali se zapremo, rečemo, da je to za nas neprincipialno in se tega ne gremo več.</p>
                  <p>Verjetno ni potrebno posebej poudariti, da sem sam zagovornik prvega. Skepse nam ne manjka. Slovenci smo rojeni na skepsi in dobro oboroženi z njo. Problem je, če nas ta skepsa zavede v apriorizem, da dokler ni popolnoma po naše in dokler se drugi ne spametujejo, se nimamo kaj z njimi pogovarjati. To se mi zdi, da ne bi bilo dobro.</p>
                  <p>S tem sem tudi pojasnil, to vprašanje je bilo na začetku današnje razprave postavljeno, v čem je ta razlika med cenami pred letom in pol in sedaj. Čeprav ponovno poudarjam, mislim, da ni v nacionalnem interesu, da se ta zgodba kar naprej vleče ven, ker nas razdvaja. Očitno nas razdvaja. Te polemike o tem, kakšno ceno je nekdo dosegel. Gre pa za različne ravni. Tam je bila cena, ki je bila na bilateralni ravni, tu gre za tako imenovano ceno, ki je v naprej znana, uskladitev z normami vseh ostalih držav članic Evropske unije. Tukaj gre za ceno na multilateralni ravni. Ta "cena", v narekovaju, o kateri sedaj razpravljamo in o kateri bo treba odločiti tudi na redni seji, je po mojem principialna cena. To je cena, ki smo jo lahko pričakovali vnaprej, za katero ne moremo reči, da nas je presenetila, da se z njo ne strinjamo, da je neugodna za Slovenijo oziroma, da za nas ni sprejemljiva. Če je naš interes vstop v unijo in cilj za to, da bomo dobili sredstvo za zagotovitev tistih osnovnih interesov blaginje, miru, varnosti. S tem bi na tej točki končal.</p>
                  <p>Današnji sklepi, stališča, so v bistvu, po mojem, politično sporočilo o teh naših namenih. V precejšnji meri so namenjeni nam, Sloveniji, slovenski politiki, diplomaciji. Morda še v večji meri pa so namenjeni tujini, ker govorimo o zunanjepolitičnih sklepih. Tujina, v tem primeru nas najbolj zanima Evropska unija, bo to spremljala in gledala. In seveda, mi na tem mestu zunanjega ministra niti najmanj ni vseeno, kakšni bodo ti sklepi. Tudi o tem sem včeraj podrobno govoril. Če bodo to sklepi, ki bodo povzročili reakcijo, približno tako: "V redu, potrudili ste se, ampak ne vidimo resne namere, da stopite v unijo", potem mora dobiti slovenska diplomacija druga navodila. Mora dobiti navodila, da naj, če obstajajo, se ukvarja z rezervnimi scenariji. Če bodo pa to sklepi, kot sem jih tudi sam predlagal v razpravi, ki bodo to namero jasno izrazili, bodo na ta način kredibilni, bodo omogočili aktivno delo diplomacije, potem sem za to, da se jih sprejme in se bo dalo na njihovi podlagi tudi delati. Ti sklepi bodo tudi osnova za odločitev ob zakonu o lastninski in drugih stvarnih pravicah, kjer je dilema zelo jasno postavljena. Da ne govorimo o drugih konsekvencah. Tako da ob načelni razpravi se mora ta Državni zbor odločiti tudi o nekaterih zelo pomembnih, konkretnih dilemah. Hvala lepa.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko ima gospod Miroslav Mozetič, potem pa še gospod Janez Kocijančič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Hvala lepa. Drage kolegice, dragi kolegi! Samo na eno stvar bom poskušal replicirati oziroma bom poskušal, če bi dobili dovolj jasno, kaj to pomeni, kar bom vprašal, ker se vseskozi vrtimo o določeni zadevi. V redu, jaz se strinjam, da je iztržek oziroma cena, ki sta jo zdajšnji minister in Vlada dosegla v tem obdobju, da je z bilaterale šla na multilateralo. To pomeni, z določenih ureditev v tem odnosu in potem stop, je šla na zahtevo Evropske unije. Ali potem, dajmo se že dogovoriti, kaj je ta Evropska unija. Ali je to 15 držav? Po mojih znanjih in vedenjih je Evropska unija 15 držav. Potem najmanj, kar je, ne smemo več govoriti o Italiji tukaj zraven in ne smemo govoriti o 14 plus 1. Vendar, zunanji minister in predsednik Vlade sta včeraj govorila o 14 plus 1. Še vedno nam tisti "ena" nekaj dela, ampak Evropska unija je 15 in tam imajo sistem sprejemanja tak, da je to 15. Potem nehajmo govoriti o tistem "ena". Če pa vseskozi ponavljamo to "ena", potem mešamo eno in drugo, mešamo bilateralno z multilateralnim in ne pridemo nikamor. Tukaj pri 15, pri Evropski uniji ni tistega "ena", da ne bom omenjal imena in da ne bomo ne vem kaj, vsi vemo, kdo je tisti ena. Potem moramo v to smer jasno povedati in želim in prosim ministra, da jasno pove. Če je 14 plus 1, potem ni nič s tistim iztržkom, ki ga želi prodajati.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Gospod Janez Kocijančič ima prav tako repliko. Repliko ima tudi gospod Žarko Pregelj, ki je sicer kasneje na vrsti kot razpravljavec. Izvolite, gospod Kocijančič.</p>
               </sp>
               <sp>
                  <speaker>MAG. JANEZ KOCIJANČIČ:</speaker>
                  <p>Zahvaljujem se za besedo. Jaz sem že včeraj v nastopu, ko sem govoril v imenu poslanske skupine povedal, da mislim na en del ministrovega izvajanja v včerajšnjem referatu posebej odgovoriti, ker je polemiziral z mojim nastopom na mednarodnem odboru. Danes se je tudi ukvarjal s tem problemom in to mi daje priložnost za repliko. Gre namreč za eno ključnih vprašanj, to je vprašanje harmonizacije slovenske lastninske zakonodaje z zakonodajo članic Evropske unije.</p>
                  <p>Vlada je predlagala formulacijo, da bo Državni zbor, ne navajam vse dikcije, pospešil sprejemanje zakona, ki bo opredelil lastninske in druge stvarne pravice tujcev na nepremičninah v skladu z evropskimi standardi. S tem sem na odboru polemiziral in moja argumentacija je bila sprejeta, kasneje je bilo na predlog nekaterih drugih članov odbora dodano, da bo pospešil sprejemanje zakona, ki bo opredelil lastninske in druge stvarne pravice tujcev na nepremičninah v skladu z ustavo Republike Slovenije. Menim sicer, da je ta dodatek odveč, ker je v pravnem smislu pleonazem, ker moramo tako vse, karkoli sprejemamo na področju zakonodaje, sprejemati v skladu z ustavo Republike Slovenije in posebno izpostavljanje ustave Republike Slovenije v tem vprašanju pač pomeni zaostrovanje, trše stališče, ovinek, po katerem poskušamo povedati svoje mnenje ali pa ne o možnostih za spreminjanje ustave, vendar o tem ne bi govoril.</p>
                  <p>Minister je pa v svojem referatu ocenil, da je bila razprava v zgornjem stavku v odboru bolj meglena kot razprava o prvih treh točkah predloga stališč in sklepov. Tako je prvi govornik, njegovo ime je Janez Kocijančič, nastopil proti evropskim standardom s pomislekom, češ, da evropskih standardov na tem področju sploh ni in da je to abstraktna politična floskula, na katero smo v razpravah po nepotrebnem pristali in da je to primerno za politično propagando, ni pa primerno za seriozno stališče Državnega zbora. Ta utemeljitev je očitno zadoščala, da je Odbor za mednarodne odnose sprejel predlagano spremembo prvotnega besedila.</p>
                  <p>Sedaj mi pa dovolite, da opozorim na to vprašanje, ki je po primeru zelo zanimivo in tipično za naše obnašanje, kako se res neseriozno lotevamo bistvenega vprašanja o naših odnosih z Evropo. Prvič, trdim, da evropskih standardov na področju lastninske zakonodaje ni oziroma, če bi me spraševali za večinsko stališče na področju lastninske zakonodaje, je to lastninska zakonodaja, ki ne pozna praktično nobenih omejitev. Ta vrsta zakonodaje je tipična za Zvezno Republiko Nemčijo, za Francijo, za Španijo in marsikatere druge države. Obstaja pa nekaj specifičnih modelov zaščite lastninskih razmerij v korist domačega prebivalstva in ti primeri so med seboj različni. Kot poznam, gre za danski primer, gre za italijanski primer in gre za avstrijski oziroma deloma avstrijski primer, ki je v veljavi na Tirolskem. Torej je sklicevanje na evropske standarde ne v korist, ampak v škodo Slovenije, ker dopušča možnost, da si naši sogovorniki zberejo, kateregakoli od teh standardov si želijo in nam ga poskušajo vsiliti oziroma nobena od solucij, ki jih bo predlagala Slovenija, ne bo interpretirana kot zadostitev evropskim standardom. To je neke vrste pravna in politična zanka, ki si jo sami zataknemo za vrat in na ta način gremo v pogajanja z novimi možnostmi za sogovornike, ki so vse prej kot nam naklonjeni.</p>
                  <p>Te stvari bi se sicer povsem drugače lotil. Mislim, da bi bila Vlada dolžna, da bi nam pripravila separat na to temo. Separat, kjer bi bili natančno obrazloženi lastninski modeli v različnih državah Evropske unije, in kjer bi bili mi v situaciji, kot neuki poslanci, videti, kateri teh modelov je za Slovenijo najprimernejši. Opozarjam pa, da model, ki ga je Vlada izbrala, in ki ga predlaga Državnemu zboru v predlogu zakona o lastninskih pravicah, o stvarnih pravicah, ni noben od evropskih modelov. Namreč, ta model je sicer teoretično najbližje avstrijskemu modelu, od njega pa odstopa, kajti tista tri leta legalnega bivanja v Republiki Sloveniji omejuje na določeno obdobje. Mi se lahko sedaj prepiramo, ker mislim, da je intenca o tem, s katerim datumom začne teči določeno obdobje. V avstrijskem modelu je pa, po mojem poznavanju, to obdobje, ki mora biti neposredno pred pridobitvijo stvarne pravice na nepremičnini, ker se mi zdi, da je pravno tudi edino logično stališče. Kot pravnik si ne bi upal in ne bi znal zagovarjati stališča, da je to lahko obdobje poljubno v nekem časovnem diapazonu, ampak mora biti to neko prekinjeno ali pa neprekinjeno obdobje legalnega bivanja do trenutka, ko se stvarna pravica pridobiva.</p>
                  <p>Skratka, globoko sem prepričan, da tukaj bredemo po neki pravno in strokovno nerazčiščeni materiji in da zato sklicevanje na evropske standarde nima nobene osnove. Mnogo bolje je taka in podobna pravna vprašanja temeljito proučiti in ugotoviti, kaj bi ustrezalo interesom Slovenije oziroma, če že sledimo kakšnemu modelu, potem bi bilo dobro temu modelu dati natančno ime in ga v celoti posnemati ali ga pa spreminjati z argumenti, ki bi bili povsem jasni in prezentirani temu Državnemu zboru, zakaj ga spreminjamo. To se mi zdi pač eno temeljnih vprašanj in po mojem ena naslednjih zank, kjer bomo mi imeli vtis, da smo izpolnili zahteve Evropske unije, se prilagodili nekim standardom, potem nam bo pa vsakdo, ki bo imel čas, razlagal katere standarde bi imel on v mislih.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Hvala lepa. Repliko in razpravo ima gospod Žarko Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Razprava o zunanji politiki oziroma razprava o vključevanju Slovenije v Evropo se dogaja na nekoliko nenavaden način. V resnici nekateri trdijo, da je prepozna. Čudim se naglici, s katero se naenkrat pojavlja pred Slovenci in Slovenkami odločitev o tem, da sedaj se moramo pa odločiti o odhodu v Evropo. Do sedaj se je dalo brez Državnega zbora ogromno zadev naplesti. Lahko se je predlagalo marsikomu, samo Državnemu zboru ne. Tukaj mislim predvsem vladne akcije. Sedaj naenkrat ne gre več naprej. Potrebna je odločitev Državnega zbora in to odločitev pod prisilo, pod taktiko neizbežnega, pod parolo, druge poti ni. Pričakoval sem tak razvoj dogodkov. Nisem ga pa pričakoval na tak, bom rekel kar direktno, primitiven način.</p>
                  <p>Dobro se zavedamo, v kakšnem času je prišlo do te vladne akcije. Jaz jo smatram kot vladno, čeprav se formalno vodi kot akcija Odbora za mednarodne odnose, toda v resnici je to vladna akcija, akcija zunanjega ministrstva, verjetno tudi predsednika Vlade. Gre za čas, ko je v resnici vsaj del gospodarstva, tisti del, ki še ni olastninjen in se ga razume kot ostanek stare tonažne industrije, da je tisti del v hudih težavah, v hudi stiski in Vlada nujno potrebuje določen uspeh, vsaj na eni frontni črti in ta trenutek se zdi kot najprimernejša ta fronta na zunanjepolitičnem področju. Če gledamo na zadevo s tega aspekta, potem so marsikatere stvari dokaj jasne. Sami argumenti, ki jih Vlada navaja v svojih stališčih in sklepih oziroma tudi v samih smernicah, so v bistvu že zdavnaj znani. Gre za argumente, da je vključitev v Evropo nujna in vse skupaj objavi že minister sam, ko pravi, da evropska realnost terja od Republike Slovenije, da uskladi svojo lastninsko in drugo zakonodajo z evropsko, tako da bo v razmerju med Slovenijo in drugimi članicami Evropske zveze veljalo, kar se tiče pravila o svobodnem pretoku ljudi, idej, blaga, denarja, načelo vzajemnosti. Kje je tukaj lastnina? Kdo si je izmislil lastnino, da je tudi lastnina svobodni pretok? Namreč, ta citat, ki sem ga zdaj uporabil, se pojavlja v vseh dokumentih kot aksiom. Aksiom, kot veste, je v matematiki</p>
                  <p>pravilo, ki neomajno velja. Velja brez dokazov, čeprav je dokazano. Pravilo, da se pač skozi dve točki lahko potegne ena sama črta. To je aksiom. In na enak način želi Vlada in ministrstvo postaviti našo državo pred ta aksiom. Edina pot, ki vodi med dvema točkama, je pot v Evropo. Druge poti ni.</p>
                  <p>Dovolite mi, da se pridružim tistim, ki se sprašujejo, kakšna je ta Evropa. Ali je res vključitev v Evropo končni cilj, ali je tudi kaj drugega? Glejte, dokler bodo države, ki ostajajo na ozemlju evropske celine zunaj Evrope, pomeni, da Evropa ni edini cilj. Pri tem ne mislim ne Rusije ne balkanskih držav, ampak mislim na tiste evropske države, ki so kot otoki znotraj Evropske skupnosti še vedno izven te Evrope. Ne trdim, da je to naša najprimernejša opcija, je pa lahko možna in možna predvsem za tisto obdobje, ki ga potrebujemo, da postanemo lahko enakopraven govornik. Bistvo vključevanja v Evropo je ravno enakopravnost v pogajanjih.</p>
                  <p>Trditev, ki jo je ravnokar prej minister Thaler izrazil, češ, Slovenija bo Italiji enakopravna takrat, kadar bo v Evropi, je neumnost. Podčrtana neumnost. Ni nobenega dokaza, da bi to lahko trdil. Dokažite, prosim, da so vse države znotraj Evrope, ki so ravnokar vključene, enakopravne. To ni res. Že prelivanje kapitala znotraj evropskih držav kaže, da ne gre za enakopravnost. Največ, kar lahko upamo od take zveze, je boljše, bolj enakopravno odločanje, bolj pošteno odločanje kot je bilo v prejšnji federaciji. To je vsa razlika. Pred nas se postavlja Evropa kot cesar, tisti cesar, kateremu je treba biti, če že ne pokoren, pa vsaj lojalen. Za Slovenijo, za našo nacionalno bit, je to, kot kaže, zgodovinska usoda. Vedno smo bili v tem ali drugem okrilju, se pravi ali neke kraljevine, ali cesarstva ali pa ravno na meji in smo pač nekako preživeli največkrat, tako da smo bili na robu, na meji in zaradi tega smo lahko ohranili določeno samostojnost. Ta naša robna pozicija je, po mojem mnenju, v bistvu tudi naša rešitev.</p>
                  <p>Zato me nekoliko skrbi dejstvo, da nas lahko nekdo, tukaj ne mislim zgolj na Italijo, kajti mislim, da je Italija zgolj instrument, da nas lahko nekdo, ki nas želi pritegniti v svoje okrilje, lahko tako izsiljuje kot nas. To pomeni, da nismo več na robu. To pomeni, da ni več glavni interes evropskih držav, da nas vključijo v svojo sredino zato, da nas ne bi kdo drug vključil, ampak da lahko že nekaj od nas zahtevajo. In to, kar zahtevajo, je v resnici preveč. Preveč za naš sedanji trenutek. Zelo prav ima gospod Bučar, ko opozarja na še vrsto členov naše ustave, kjer jasno piše, da je potrebno zemljišča smotrno izkoriščati, da je treba imeti za to zakon, da je treba z zakonom varovati kmetijska zemljišča, da je treba z zakonom določiti kako se pridobiva in uživa lastnina in da se tako ohranja gospodarska, socialna in ekološka funkcija.</p>
                  <p>Z 68. členom smo želeli zgolj to povedati, da mora imeti lastnina nad zemljišči tudi narodnovarstveni aspekt. Ne moremo si domišljati, da v tistem trenutku brez ustrezne zakonodaje, ki jo Vlada očitno še ni želela pripraviti in jo prinesti pred Državni zbor, ne moremo pričakovati, da bomo v tistem trenutku, ko odpravimo 68. člen, lahko ohranili tisto funkcijo lastnine, ki jo želimo ohraniti.</p>
                  <p>Ali se spomnite razprave o gozdovih? Koga ste se takrat bali? Zakaj ste rekli 200 hektarov? Ali je to tako daleč nazaj? Prav to se lahko zgodi, če odpravimo 68. člen, ne da bi za to pripravili ustrezne instrumente. Ugotavljate, da je evropski standard ne uporaba zakona za varstvo določenih interesov, ampak uporaba podzakonskih aktov, pravilnikov, najraje pa aktov lokalnih skupnosti. Vse lepo in prav. Ali mi to imamo? Ali imamo mogoče zakon o obmejnem pasu? Ali imamo mogoče zakon o varovanju interesov narodnih skupnosti? Ali imamo mogoče zakon, ki bo določal varovanje naravnega dobra? Imamo zakon o varstvu okolja, ki pa nima podzakonskih aktov, ki ni operativen, ki ga Vlada še sama ne uporablja in ga striktno krši pri vrsti primerov. Kako lahko pričakujemo, da zgolj s formalno odpravo 68. člena zadostimo pogojem vključitve v Evropo in sebe potem nekako zaščitimo pred neko navidezno nevarnostjo, v resnici se pa izpostavimo čisto drugi, veliko bolj realni nevarnosti.</p>
                  <p>Že zdavnaj je znano, da inteligentna Evropa ne hodi več z mečem in ognjem, ampak hodi z denarjem. Ker imamo v naši državi vsaj polovico manjši dohodek na prebivalca, ne moremo že iz tega principa biti enakopraven kupec niti prodajalec nepremičnin. Za to je potreben določen čas in zato je potrebno razviti našo ekonomijo do te mere, da bo lahko dohodek na prebivalca saj približno tak, kot je v sosednjih državah. Do takrat smo mi neenakopraven partner. Žal, neenakopraven partner, osebno mislim, da je to temeljni pogoj za vključitev v Evropo. Res, boste rekli, nekaj držav znotraj Evrope ima celo slabši dohodek na prebivalca kot naša država. Ali so enakopravne? Mislim, da niso, so pa nekoliko večje zaradi svoje površine in velikosti lahko nekako držijo ravnotežje, toda med majhnimi državami gre izključno za sorazmerno bogate države, bogate na posameznega prebivalca, ki imajo dovolj moči in sredstev, da lahko vzdržujejo ravnotežje. Na to dejstvo nihče ne želi opozarjati. Nihče se noče soočiti z dejstvom, da je možen partnerski odnos z evropskimi državami šele takrat, ko bomo lahko dosegali določene gospodarske uspehe in ko ne bomo vlekli za sabo teh cokel, ki jih vlečemo zdaj v obliki TAM-a, Vidma in podobnega.</p>
                  <p>Preseneča me, da se raje, kot z izredno natančnimi izračuni in ustreznimi dokumenti, minister za zunanje zadeve pojavi pred Državnim zborom s takim nastopom, kjer v bistvu uporabi določeno taktiko, sam jo tako razumem, taktiko sicer navideznega prvega napada, že vnaprej ugotovi, da bo imel nasprotnike, sovražnike, že vnaprej polemizira, ko mu zmanjka, uporabi doživeto na samem matičnem odboru in tako naprej. Nikakor pa ne pripravi pravih argumentov za to, da bi se lahko Državni zbor pravilno oziroma korektno odločal. Trditev, da je vse, kar se dogaja s pogajanji, zgolj naša značajska napaka, da se ne znamo odločati, da v bistvu želimo čim bolj zavlačevati, da je to politični pristop vseh političnih strank, je milo rečeno, nepotrebna oziroma gre za trditev, ki je na način infatilna. Zakaj, zunanji minister, menite, da bi morale ostale politične grupacije prej povedati, kako se naj reši ta problem preden ga vi kot Vlada, ki ste na potezi, da predlagate, da izvršujete, niste pripravljeni pripraviti ustreznih rešitev.</p>
                  <p>Vsa pogajanja, ki so se po novem letu dogajala tudi z opozicijskimi strankami, so šla v tej smeri kako, po domače povedano, izbezati iz političnih nasprotnikov rešitev. Mogoče ste jo celo želeli tako pripeljati pred Državni zbor, da jo Državni zbor prinese, vi jo pa potem elegantno povzamete in se skrijete za kolektivno odgovornostjo. To ni vredno dejanje ne ministra, še manj pa Vlade.</p>
                  <p>Naša stališča so jasna. Dokler ni ustreznih instrumentov v obliki zakonov, ne podzakonskih aktov, v obliki zakonov, tako kot ustava zahteva za varstvo zemljišč, predvsem kmetijskih, kajti to je redka dobrina, samo 8% jih je od vseh zemljišč, premalo še za naše državljane, kaj šele za prodajo. Dokler še niso znani pogoji gospodarske lastnine, nimamo kaj spreminjati 68. člen. Že tako ga lahko izigravajo ob nakupu raznih gospodarskih objektov, na primer Vidma, v tisti vsoti so tudi zemljišča, jasno, zemljišča, na katerih stoji tovarna, res da prodana formalno domači pravni osebi, ki je pa v lasti tujcev. Torej tudi tukaj imamo zakonsko praznino in v bistvu se na ta način izigrava ustava. Zato menim, da bi Vlada morala že zdavnaj prinesti Državnemu zboru ustrezne instrumente. Ti instrumenti so zakoni, ti instrumenti so analize, niso floskule, ki jih beremo v ministrovem govoru. V kolikor tega ni sposobna, potem predlagam naslednje: zapre naj to stran in jo pusti za naslednjo Vlado. Nič se ne bo zgodilo v tem letu, nič tako usodnega, kar bi nas oddaljilo od Evrope. Evropa ima čas, mi ga tudi moramo imeti. Nismo več v situaciji, da bi morali nekam bežati. Prav je, da si vzamemo toliko časa in resno premislimo, kaj čisto zares želimo.</p>
                  <p>Razprava o cilju in interesih je jasna. Cilj smo, kot je že gospod Bučar zelo lepo prikazal, cilj smo oblikovali s plebiscitom in to je naš cilj, naš cilj je samostojnost, suverenost, naš cilj je blaginja države, državljanov, varnost, naš cilj je prihodnost v obliki subjekta. Vse ostalo so pa interesi oziroma poti do tega cilja. Tudi Evropska unija je lahko tak interes, tudi pot. Če bi pa končni cilj bila, potem pomeni, da si nekdo ne želi samostojne Slovenije. Cilj sam po sebi ni v izbrisanju naše državnosti, ampak v ohranitvi in zato je potrebno vsa stališča, ki se jih poskuša oblikovati v nek čuden dokument, pri tem mi dovolite, da bi poudaril, da bi morali v bistvu resolucijo sprejemati, ne pa nek zbir stališč in sklepov, vsa stališča je potrebno oblikovati v tej smeri ohranitve čim večje suverenosti in samostojnosti in ne moremo potem uporabiti vključevanje Evrope kot tisto načelo, mimo katerega se ne da.</p>
                  <p>Trenutno dobro vemo, da bomo vsaj še 10 let v čakalnici. Da bomo v tem času morali ravno tako gospodarsko živeti, trgovati, in da nimamo pravice svojo ekonomsko usodo prepuščati zgolj enemu subjektu, pa čeprav je to velika Evropa. Svet je večji, večji kot je Evropa. Že na evropskem ozemlju sta vsaj dve, če ne celo tri poglavitne osi, ki lahko kamorkoli potegnejo. Osebno se zavzemam za čimbolj nevtralno v teh nadaljnjih desetih letih in potem naj sledi dokončna odločitev. Jasno je, s sosedi je potrebno živeti, s sosedi je potrebno sodelovati, trgovati in podobno. Zato je prav, da se v Evropo vključujemo. Toda, prosim, odgovorite, kakšna je ta Evropa. Ta Evropa ni monolit in še nekaj časa ne bo. V Evropi so vsaj trije ali štirje poglavitni regionalni centri. Regionalni ne taki, kot jih razumemo mi, ampak regionalni v evropskem smislu. To so v bistvu gospodarski bazeni, ki se običajno prikrivajo z več državami. V katerega sodimo mi? Več ali manj vemo kam, toda ravno pritisk Italije kaže, da ni še vsem jasno, v kateri bazen sodi Slovenija.</p>
                  <p>Zavedati se moramo, da še vedno obstajajo interesi, tudi znotraj Evrope, ker jim sledim že nekaj časa, ki se označujejo z nacionalnimi interesi. Rečejo nemški interes, potem je latinski ali francoski, nekaj časa je bil angleški čisto izven, potem so ga nekoliko pretegnili, toda še vedno je sorazmerno samostojen, ker je bil večkrat pač podaljšek ameriškega in tako naprej. Vsaj tri osi so v Evropi. Ni nujno, da se ne pojavlja še četrta, če Evropa vključi srednjo Evropo, to so pa predvsem slovanske države, se bo začelo govoriti o slovanskem interesu. In smo spet tam.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Prosil bi, če lahko zaključite, ker bomo morali prenehati oziroma prekiniti, se pravi ne zaključite, ampak če imate še dovolj za povedati, lahko nadaljujete po, lahko prekinete.</p>
               </sp>
               <sp>
                  <speaker>ŽARKO PREGELJ:</speaker>
                  <p>Ja, bi potem prekinil.</p>
               </sp>
               <sp>
                  <speaker>PODPREDSEDNIK DR. LEV KREFT:</speaker>
                  <p>Dobro. Se opravičujem, ampak tak je urnik.</p>
                  <p>Prosim vse, ki ste tukaj v dvorani, da ostanete v dvorani. Prosim vodje in sekretarje poslanskih skupin, da zberejo poslanke in poslance, da pridejo v dvorano, dvorano pa medtem pripravimo za sprejem predsednika parlamenta Litve, ki bo prišel v dvorano ob 12. uri. Zato vas prosim, da ste vsi tukaj oziroma, da vodje in sekretarji poslanskih skupin zagotovijo prisotnost vseh v dvorani.</p>
                  <p><title>OBISK LITVANSKE DELEGACIJE V DRŽAVNEM ZBORU</title></p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Spoštovane gospe in gospodje, dragi prijatelji! V posebno čast mi je, da lahko med nami pozdravim naše prijatelje iz Republike Litve, predsednika parlamenta Česlovasa Jušenosa? in člane litvanske parlametarne delegacije.</p>
                  <p>Zelo sem zadovoljen, da sem imel po letu dni od obiska naše delegacije v Republiki Litvi, ki nam je vsem ostal v izredno lepem spominu, spet priložnost za razgovor s predsednikom Jušenasom?.</p>
                  <p>Prepričan sem, da je prvi uradni obisk na parlamentarni ravni iz Litve pri nas nov kamen v mozaiku prizadevanj za nadaljnje poglabljanje medsebojnega sodelovanja med dvema prijateljskima državama.</p>
                  <p>Odnosi, ki sta jih izpostavili še v obdobju pred njuno osamosvojitvijo se lepo razvijajo. Obe državi pa sta v tem času zelo napredovali, tako na področju preoblikovanja pravnega, gospodarskega, političnega sistema ter tudi pri uveljavljanju načel parlamentarne demokracije. Družijo ju tudi prizadevanja za vključitev v evroatlanske ekonomske institucije in sisteme kolektivne varnosti ter želja, da aktivno sodelujeta pri oblikovanju arhiterkture nove Evrope.</p>
                  <p>Z Litvo nas veže poleg pristnega prijateljstva tudi podobna usoda. Težko pričakovana in pridobljena samostojnost ter velika medsebojna solidarnost. Čeprav državi ležita ob različnih morjih, pa sta se kljub relativni geografski oddaljenosti zelo blizu. Zato mi je v toliko večje veselje, da lahko povabim predsednika Jušenasa, da spregovori poslancem Državnega zbora.</p>
                  <p>Gospod predsednik, dajem vam besedo.</p>
               </sp>
               <sp>
                  <speaker>ČESLOVAS JUŠENAS, predsednik litvanskega parlamenta:</speaker>
                  <p>Spoštovani predsednik Državnega zbora Republike Slovenije, Jožef Školč! Cenjeni člani Državnega zbora! Spoštovane gospe, spoštovani gospodje!</p>
                  <p>V veliko zadovoljstvo mi je, da lahko nagovorim parlament Republike Slovenije. Še bolj me veseli, da me kot prvega predsednika sejma Saliftve po obnovitvi neodvisnosti doletela takšna čast.</p>
                  <p>Ta govor predstavlja zaključek procesa zbliževanja dveh mladih držav, kajti delegacija slovenskega Državnega zbora, ki jo je vodil moj kolega gospod Jožef Školč, je že obiskala Litvo in predsednik vašega parlamenta je že imel govor v litovskem Sejmasu. To dejstvo nas razveseljuje in hkrati kaže na žalosten primer v zelo dolgi in bogati zgodovini Evrope. Kot dva starodavna naroda s samobitnima kulturnima zgodovinama končno lahko izrabila možnost izgradnje medsebojnih prijateljskih vezi čisto na koncu dvajsetega stoletja.</p>
                  <p>Obe države bi lahko že dolgo uživali ugodnosti takšnega odnosa in prijateljstva, saj smo si, kljub njuni oddaljenosti blizu stališča zgodovine in izkušenj zatiranja in zapletenega  geopolitičnega položaja naših dveh držav.</p>
                  <p>Poleg tega moram tukaj omeniti še odprto in gostoljubno naravo naših dveh narodov. To značilnost so nam podali naši sonarodnjaki, ki so se znašli na ozemlju visoko cenjenih Slovencev in ki so lahko obiskali to deželo kot dobrodošli gostje.</p>
                  <p>Druga svetovna vojna je našima narodoma prinesla veliko sodnih procesov in trpljenja. Danes lahko s ponosom ugotavljam, da je skupina hrabrih Litovcev sodelovala v boju za osvoboditev slovenskega naroda. Po pobegu iz mariborskega koncentracijskega taborišča poleti leta 1944, se je ta skupina pridružila enotam jugoslovanske osvobodilne vojske in se borila v bitkah pri Celju, Gornjem Gradu in še posebej na območju trikotnika Lašče - Smuka - Žužemberg. Nekateri teh mož so našli svoj večni pokoj v slovenski zemlji, ki je niso še nikoli prej videli. Med njimi so bili Atanas Šimontas, Kazius Kučma, Jurkis Šupiričius in Bronius Maltonis, brat znanega litovskega pesnika Alfonsasa Maltonisa. Zadnji je kot nam je znano nekoč rešil življenje znanemu slovenskemu domoljubu Andreju Šturmu, ki je pozneje postal policijski polkovnik.</p>
                  <p>V 60. letih so nam litovski študentje, ki so obiskali Slovenijo prinesli zelo močan vtis o Slovencih. Kljub zapletenim preprekam, ki so takrat zavirale komunikacijo med ljudmi, se je študentska plesna skupina Instituta politehnike iz Kovna spoprijateljila s študenti ljubljanske univerze, to je s plesno skupino France Marolt, akademskim pevskim zborom Tone Tomšič in ljubitelji umetniških skupin Nemunas in Rasa.</p>
                  <p>Medsebojni obiski so omogočili globji vpogled v zgodovino, kulturo in običaje drugih. Mladi Litovci so spoznali, da daje Slovencem njihova država več svobode in opazili, da niso bili  ..., saj so bili ponosni na svojo domovino in so verjeli v prihodnost. To vse je bilo v tistem času tudi nam zelo pomembno.</p>
                  <p>V začetku novega preporoda narodov vzhodne in srednje Evrope je bilo Litovcem in Slovencem omogočeno, da drug drugemu izrazijo svojo solidarnost in si tako samo posredno izkažejo naklonjenost. Vem, da so se prebivalci Ljubljane zbrali, da bi protestirali proti prelivanju krvi, kar so zakrivili okupatorji pri zgodovinskih svobodah in v bojih v Vilnem, januarja leta 1991. Litva je bila druga država, ki je priznala samostojno Slovenijo. Takrat, bi rad tudi poudaril, da sta naši državi postali članici Sveta Evrope istega dne in sta naši zastavi skupaj zaplapolali na znamenitem trgu v Strasburgu.</p>
                  <p>Usoda in odločenost naših narodov in naših ljudi so nam prinesli dan, ko končno uživamo svobodo po dolgih letih tujega zatiranja ali odvisnosti. Kljub dolgotrajnemu vplivu naših močnih sosedov nam je uspelo ohraniti in gojiti našo narodno identiteto in jezike, sedaj pa si prizadevamo za vključitev v zahodne varnostne sisteme kot tudi v organizacije za politično in gospodarsko sodelovanje.</p>
                  <p>Spoštovane gospe in spoštovani gospodje! Pred kratkem 11. marca, je Litva praznovala šesto obletnico ponovno pridobljene neodvisnosti. To označuje kratko, vendar glede na dinamični razvoj dogodkov v tem stoletju, ne tako nepomembno obdobje. Veseli smo, da nam je uspelo ponovno doseči našo neodvisnost in tako v kratkem času in z minimalnimi človeškimi žrtvami. Toda žrtve so bile potrebne in spomin nanje, kot tudi spomin na tisoče tistih, ki so izginili v partizanskem boju proti okupatorju in v koncentracijskih taboriščih nas bo stalno spominjal na dragocenost svobode.</p>
                  <p>Ob tej priložnosti, ko mi je dano, ko lahko spregovorim v vašem parlamentu, bi vam rad povedal, da sem vesel, ker je bil boj za neodvisnost Slovenije sorazmerno nezapleten. Mogoče je to prvi trenutek, da izrazim upanje, da bo končno dosežen mir tudi v Bosni in Hercegovini, čeprav po hudem boju, polnem bolečine. To vprašanje je zelo pomembno za varnost Evrope in Slovenije, ki je blizu kriznega žarišča. Upam, da bodo vse dežele udeležene v tem konfliktu upoštevale določila sporazuma iz Daytona. Z zadovoljstvom pa lahko povem, da bo litovski vojaški oddelek skupaj z danskim mirovnim bataljonom sodeloval v mirnih operacijah NATA.</p>
                  <p>Spoštovane gospe in spoštovani gospodje! V šestih letih neodvisnosti je Litva dosegla vidne dosežke. Dosežen je bil precejšen napredek v preobrazbi k svobodnemu tržnemu gospodarstvu, čeprav je bil v tem pogledu naš položaj veliko bolj zapleten kot v Sloveniji. Naša industrija in kmetijstvo sta bila skoraj popolnoma podrejena sovjetskemu trgu. Ta trg smo izgubili, na drugi strani pa ravnokar vstopamo v konkurenco na zahodnih tržiščih. Stopnja inflacije pri nas je nekoč dosegala nekaj 1000%, sedaj je ta stopnja 30%, kar pa je še vedno visoko. Kmetijstvo preživlja težavno preobrazbo iz zadružnega kmetijskega sistema. Zahodni trg mu povzroča še več problemov kot industriji. Kljub temu smo dosegli napredek v privatizaciji državne lastnine, preoblikovanju našega gospodarstva in vzpostavljanju gospodarskih vezi s tujimi državami. Tisti, ki so obiskali Litvo v sovjetskem obdobju, lahko sedaj opazijo zelo očitne spremembe.</p>
                  <p>Naše dosežke v zunanji politiki lahko opišemo kot precej opazne. Litva je že postala pridružena članica Evropske unije in partnerica NATA v programu Partnerstvo za mir. Imamo dobre stike z zahodno evropsko unijo, prejeli smo podporo dobre volje in razumevanje nordijskih držav in se pogovarjali o skupnih vprašanjih baltskih držav, kar se je odvijalo na rednih sestankih baltske parlamentarne skupščine. Litovski strateški cilj je članstvo v Evropski Uniji in NATU. Z Evropsko unijo smo lani poleti podpisali sporazum o pridruženem članstvu. Skoraj vsi državni organi morajo temu prilagoditi svoje vsakodnevno delovanje. Dosegli smo napredek pri usklajevanju naše zakonodaje z ustreznimi standardi unije, vendar se bomo v tej smeri še vedno trudili.</p>
                  <p>Prejšnji teden je v Sejmasu potekalo glasovanje o spremembi ustavnega člena o dovoljenju tujcev, da si pridobijo zemljiško posest v Litvi. Prav tako bomo morali prilagoditi standardom unije naše makroekonomske kazalce, še posebej stopnjo inflacije in preoblikovati in razviti naš finančni sistem. Zavedamo se dejstva, da si Slovenija zastavlja podobne cilje glede zunanje politike in želimo vam, da bi jih uspešno izvajali. Litva ima prijateljske stike z vsemi sosednjimi državami. Rad bi omenil naše sodelovanje s poljsko, s katero Litva ni imela diplomatskih odnosov v predvojnem obdobju. Na drugi strani nas kot večino evropskih držav, skrbi politično dogajanje v Rusiji, pred tamkajšnjimi predsedniškimi volitvami, ker njena politična usmeritev ni jasna. Najbolj nas skrbijo poskusi ruskih komunistov in skrajnih nacionalistov, da bi obnovili razpadlo sovjetsko zvezo na takšno ali drugačno obliko. Zatorej bi moral zahod glede na sedanjo politično resničnost bolj poglobljeno razmišljati in si prizadevati v obliki baltskih držav za članstvo v NATU.</p>
                  <p>Spoštovane gospe in spoštovani gospodje! Litva in Slovenija imata diplomatske odnose že pet let. Z zadovoljstvom ugotavljam, da so naši odnosi prijateljski in tovariški. Pomembne dogodke v razvijanju naših odnosov sta bila obisk našega premieja Adolfasa ?Sleževičijusa v Sloveniji pred dvemi leti in kot sem že omenil, obisk delegacije Državnega zbora Slovenije v Litvi. Prepričan sem in upam, da bodo naši dvostranski stiki bolj intenzivni, predvsem na gospodarskem področju. Čestitamo vam polnopravnemu članstvu v CEFTI in si želimo, da bi nam Slovenija pomagala pri pridobivanju članstva v tej organizacija, za kar si Litva tudi sama prizadeva.</p>
                  <p>Temu namenu bi služil dvostranski sporazum o svobodni trgovini, kot mi je znano s pogajanja že skoraj zaključena in sporazuma o vstopu v državo brez vizuma ter o naložbenih spodbudah in zaščiti. Naše sodelovanje bi bilo uspešno na področju kulture, izobraževanja, znanosti, športa in turizma.</p>
                  <p>(Govori gospod iz Litve.) Cenjeni Državni zbor! Preden zaključim, bi rad prisrčno pozdravil slovenski narod in vaši državi zaželel mir, napredek in uspeh. Hvala vam. Aču. ...(Ploskanje.)...</p>
               </sp>
               <sp>
                  <speaker>PREDSEDNIK JOŽEF ŠKOLČ:</speaker>
                  <p>Hvala tudi vam gospod predsednik, v imenu vseh kolegic in kolegov za te vspodbudne besede. Upam, da se bo marsikatera prijela tudi pri odločitvah, ki jih sprejemamo ravno. Še enkrat hvala in veliko uspehov tudi vaši deželi in ljudem, ki v njej živijo. ...(Ploskanje.)...</p>
               </sp>
               <stage>(Seja je bila prekinjena ob 11.41 uri in se je nadaljevala ob 14.20 uri.)</stage>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Spoštovane kolegice, spoštovani kolegi! Nadaljujemo delo. Ugotovimo sklepčnost! Ugotavljam, da je prisotnih 41 poslank in poslancev. Prosim še ostale kolege in kolegice, da se nam pridružijo. Za popoldanski del sta se opravičila še gospod Henigman do 15. ure in gospod Šetinc za ves popoldanski del. Ugotovimo sklepčnost! Ugotavljam, da je prisotnih 47 poslank in poslancev. Ugotavljam, da smo sklepčni in lahko nadaljujemo delo. Besedo dajem gospodu Preglju, ki je prekinil svojo razpravo v dopoldanskem delu.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Razpravo sem prej prekinil med ugotavljanjem, da v bistvu Evropska unija ni še unija, ni še neka enotnost. Da v resnici je sestavljena iz več centrov, tako moči kot urbanih celot in da tako tudi deluje. To svojo tezo izvajam predvsem iz dejstev, ki kažejo, če sledimo predvsem gospodarskemu razvoju v naši državi in tenzijam, ki pri tem nastajajo, da se v resnici vsaj dva pola, ki prihajata oba iz Evropske unije, borita za naša podjetja oziroma se zanimata in tako naprej. Marsikaj smo tudi slišali nedavno oziroma brali v časopisju. To je dejstvo in v tej luči tudi moramo gledati italijansko oviranje oziroma zadržanost pri vključevanju Slovenije v Evropsko unijo. Tega ne razumem kot nek retrogradni postopek oziroma namen bivših, ne vem kakšnih sil in podobnega, ki zgolj želijo Slovensko Istro in vse ostale posledice, optantsko ozemlje in podobno. To so zgolj sredstva. Pravi razlog je v bistvu v nekakšni konsenzualni delitvi Evrope na ustrezne ekonomske celote in te celote, ki se nekako delijo na pariško-bruseljski bazen, na nordijski oziroma helsinško-stockholmski-kopenhagenski, na dunajski, ki še ni oblikovan. Ravno v tem neoblikovanem dunajskem prostoru vidi Rim, ki ima v svoji osnovi pač tako imenovani mediteranski bazen, predstavlja si, da je vodilna država v Sredozemlju, svoj interes in zaradi tega razumem celotno oviranje Italije pri vključevanju Slovenije v Evropo. Zato tudi ne mislim nič govoriti o tem, kar je pač zgodovina podučila, celotna gonja, tako z ene strani in naš odgovor z druge je popolnoma nepomembna, če ne pogledamo v luči problema, na katerega opozarjam.</p>
                  <p>Tudi razumem sorazmerno hitro vključitev sosednje Avstrije v Evropsko unijo kot preprečitev, da bi izven Evropske unije nastal sorazmerno močan srednjeevropski urbani gospodarski center, ki bi ga sestavljale države, ki so v tem prostoru že nekoč bile skupaj. Gre za Čehoslovaško, Madžarsko, Avstrijo in konec koncev tudi Slovenijo in verjetno še Hrvaško, lahko tudi Poljsko damo zraven. Jasno je, da je interes, ki se mu reče Barcelona-Rim-Kijev, temu nekoliko nasproten, še veliko bolj nasproten je pa interes, ki se mu reče Rim-Balkan. Poznamo vse težave, ki jih je imela Evropska unija z Italijo ob delni izključitvi italijanske diplomacije iz reševanja balkanskih razmer. Zato se moramo tega zavedati in tudi v naših stališčih in smernicah dati temu dejstvu določeno težo. Zgolj vključitev v Evropo tega problema ne rešuje. Res je, da bi ob polnopravnem članstvu lahko te probleme reševali na nekem drugem nivoju, mogoče bi celo lažje dobili v Evropi ustrezne zaveznike, to je vse možno, toda potrebno jih je najti. Potrebno je imeti ustrezne zagovornike, predvsem pa zagovornike tiste Evrope, ki si Evropske unije ne zamišljajo oziroma jo ne razumejo zgolj kot konsezualno delitev na vplivne sfere. Mislim, da je tukaj Evropska unija še dokaj nedodelana in je zato ne smemo uporabljati kot monolit, kot nekakšno celoto in tudi Italija očitno ima tukaj izredno parcialno politiko in jo je tako tudi treba razumeti.</p>
                  <p>Ne spuščam se v same prijeme oziroma v same instrumente, ki jih ta ali druga stran uperja proti nam, je pa zame zelo pomenljivo dejstvo, da se je v času, ko je Evropski uniji predsedovala Španija, pojavila španska pobuda. Razumem jo kot nadaljevanje tako imenovanega latinskega interesa. Ni slučajno, da se je v tem obdobju to pojavilo. V času nemškega predsedovanja se to ni zgodilo. Vprašanje je, kaj se bo, ko bodo druge države predsedovale. Tudi sedaj med sedanjim predsedstvom Italije, lahko pride do kakršnih koli drugih predlogov. Sedaj vztrajajo pri tem španskem, ker je očitno dovolj ugoden za vse, ne rešuje pa ključnega problema, ki ga moramo očitno razrešiti sami. S tem bi se strinjal z ministrom, da je odločitev, ki jo moramo sprejeti tukaj v Državnem zboru, pred nami in da jo bo potrebno prej ali slej sprejeti, toda takrat, ko bomo lahko odločali, ko bomo imeli dovolj konkretnih podatkov in ne zgolj neke ideološke osnove oziroma tako ali drugačno manevriranje zaradi različnih potreb, tudi volitev.</p>
                  <p>Zato ne razumem oziroma se ne morem strinjati s takim pristopom aktualnega ministra. Mislim, da zgolj polemiziranje tako s stališči matičnega odbora kot posameznimi poslanci in uporaba izredno prefinjenih diskvalifikacij, da to ne vodi do tega, čemur pravimo konsenzualna odločitev o naši bodočnosti oziroma o instrumentu za ohranitev samostojnosti. Potrebno bo nekoliko več. Že dopoldne je bilo večkrat poudarjeno, da je pač potrebno sprejeti ustrezno zakonodajo, preden se odločamo o spremembi 68. člena ustave. Sedaj še je ta člen edina pravna garancija, saj dejansko niti ni, ampak pravna pa je. Do takrat, dokler nimamo celovito razčiščenih pojmov, kako bomo varovali naše javno dobro, kako ga bomo ohranjali, kakšen delež odškodnin bo nosila država, kakšen delež lokalne skupnosti, kako bomo ohranjali poseljenost in podobno, do takrat se o spremembi člena ustave ne da govoriti. Zato je bila napaka, da je Vlada ponudila spremembo ustave prej tujim državam kot lastnemu Državnemu zboru. Celo niti objavljena še ni bila nikjer znana deklaracija z dne 30. septembra leta 1994, vsaj ne tako, da bi lahko javnost o njej spregovorila, so pa o njej že vedeli vse v nekaterih državah. Ta način je bil že pred tem Državnim zborom obsojen. Državni zbor sicer se večinsko za to ni odločil, toda po istem principu se nadaljuje.</p>
                  <p>Poglejte, pred časom smo spet slišali, da bo Vlada, ker očitno ne zmore premagati tako imenovane italijanske ovire, direktno ponudila Evropski uniji pristop, se pravi direkten predlog, brez pridruženega članstva in s tem nekako obšla to oviro, ki naj bi jo predstavljala Italija. To je bilo spet rečeno v tuji državi, v Franciji, mislim. Predsednik Vlade je to nekje predlagal, zelo korektno so mu gostitelji povedali, da verjetno to ne bo rešilo problema, da ravno tako lahko Italija po tisti fazi ovira, in da očitno je ključ za rešitev našega pristopa v Evropsko unijo razrešitev odnosov z Italijo. Potem se pa vprašamo, zakaj Vlada ne pride pred Državni zbor in prinese dokument, ki se mu reče ureditev bilateralnih odnosov ali pa še bolje mogoče, ureditev manjšinskih problemov, kajti gre za recipročen problem. Nekaj takega. To je v bistvu vseh instrumentov, ki se pojavljajo v zvezi z optantsko zemljo, z opekami in podobnim, kar pač popularno imenujemo italijansko oviranje. Enoti so se pridružile še fojbe, pa zgodovina in ta zgodba je bila že videna v preteklih 20, 30 letih, če ne celo v 40 letih in mislim, da ni potrebno še enkrat gledati.</p>
                  <p>Zato menim, da lahko naša država ta gordijski vozel preseka samo s korektnim dejanjem, brez kakršnegakoli taktiziranja, kajti v taktiziranju nimamo sreče in tudi je ne moremo imeti, ker ni pošteno. To dejanje je lahko naslednje. Vlada pripravi predlog dokumenta, ki se mu lahko reče mednarodni sporazum s sosednjo Italijo o ureditvi določenih manjšinskih vprašanj. To je lahko delovni naslov. To je najbolj korekten pristop za tiste probleme, ki se jim reče problemi optantov, problemi esulov, problemi slovenske manjšine, probleme zaščite narodnosti in podobno. Dejansko je tudi to korekten odnos do lastnih državljanov italijanske narodnosti. Z zapletanjem odnosov s sosednjo Italijo se slabša odnos tudi do njih. To so žal dejstva in niso nobenemu v prid, najmanj pa tistim, ki živimo pač na narodnostno mešanem področju. Zato menim, da je to eden nujnih korakov. Se pa strinjam, da kar se tiče vključevanja v Evropsko unijo, naj ne bi mešali več teh bilaterialnih sporov. Tu mislim, da je potrebno zelo korektno sprejeti tako odločitev, in dokler se pač odnosi z Italijo ne uredijo, tudi nimamo kaj urejati z vstopanjem v Evropsko unijo. To mora biti v bistvu naša odločitev, s tem, da pa je Vlada dolžna pripraviti vse tiste zakone, ki bi dejansko lahko nadomestili 68. člen.</p>
                  <p>Predstavljam si, da je to lahko sklop aktov, ki so deloma že v proceduri, deloma jih pa še ni. Od tistih, ki jih določajo že ustavni členi, kot sem prej omenil 67. pa 71., kakor tudi lahko 69. Ta člen je sporen tudi zaradi drugih posegov in ni enotno urejen, urejamo ga vedno segmentno za posamezne zadeve, na primer za avtoceste, sedaj se pojavlja za železnice, nikoli pa ne celovito, to gre za razlastitve. Kar se tiče lastninske pravice tujcev, zakon je sicer v proceduri, toda potrebno je do njega pristopiti na nekoliko drugačen način. Prepričan sem, da bi Evropa razumela našo benevolentnost, če je to problem, v tistem primeru, ko bi jasno povedali, kakšen delež nepremičnin si lahko  tudi pridobijo tujci, kakšen delež in katere nepremičnine samo tisti tujci, ki živijo v naši državi in praktično niso več tujci, ampak so že skoraj na pol državljani. Tudi je korektno, da povemo, česa si ne morejo pridobiti in da nima nobenega smisla teh izredno pomembnih odločitev skrivati z akti nižjega ranga, ki se kadarkoli lahko spreminja, ne glede oziroma glede na to, kdo je na oblasti oziroma glede na to, kakšne volje je tisti, ki je na oblasti. Zato menim, da so zakoni, sploh pa določene ustavne rešitve zelo pomembne, kajti pomenijo neko določeno stabilnosti pri urejanju teh izredno občutljivih zadev.</p>
                  <p>Predstavljam si, da bo dovolj, če tujcem jasno povemo, da so lahko lastniki v določnih gospodarskih conah, da so lahko tudi lastniki določenega dela stanovanjskega fonda, jasno, ne kjerkoli in da so lastniki tudi določenega dela počitniškega fonda. Tukaj gre predvsem za problem privatizacije na določenih atraktivnih mestih, kjer je bil mogoče do sedaj javni interes premalo izražen in že pozidava s strani lastnih državljanov negativna. Tudi to je treba urediti. Potem se lahko dovoli, da pride tuji kapital in s tem tuja lastnina v našo državo. Sicer se nam bo zgodilo podobno ali pa še slabše kot se nam je pri lastninskem preoblikovanju, kjer samo očitno zamujali in so nas prehiteli nekateri stečajni postopki in s prodajo premoženja je prišlo do tuje lastnine, ne da bi odnose s to tujo lastnino natančno definirali.</p>
                  <p>Tukaj, mislim, je originalna krivda Vlade, da teh zadev ni uredila. Brezpredmetno je, gospod minister, da v vašem govoru oziroma v vašem sporočilu Državnemu zboru, dobesedno jokate nad politiko, ki zlorablja vaša dobra prizadevanja. Nič ne zlorablja. Vi ste tisti, ki ste dolžni dati predloge, vi ste na oblasti, vi izvršujete, vi ugotavljate, da nekaj ne gre na pogajanjih in iščete rešitve. Zakaj bi se moral nekdo drug izpostaviti, če se sami ne želite. Poznamo dobro rek: "Lepo je s tujo roko kače loviti". Ker je dejansko to zvita kača, ta Evropska unija, je težko z lastno roko to početi. Popolnoma vas razumem, toda prosim, bodite korektni. Ni potrebno uporabljati tako nepotrebne  in hkrati tudi na nek način prefinjene, v bistvu pa zelo robate pristope. O tem aksiomatičnem pristopu sem že uvodoma dovolj povedal.</p>
                  <p>Polemiziral bi še z nekakšno lažno enakopravnostjo, ki se pojavlja v vašem izvajanju. Trdite namreč, da smo se do sedaj predvsem obnašali kot zviti pogajalci, da pa nismo dovolj zviti za še bolj zvito Evropo. Da smo si vedno domišljali, da bi mi smeli kupovati posest znotraj Evropske unije, državljani Evropske unije pa pri nas ne. To ni res. Tukaj ne gre za zvitost, tukaj gre za enakopravnost. Dejstvo, mi pri vas, vi pri nas, je lahko možno takrat, kadar sta oba partnerja ekonomsko podobno močna in lahko ta opravila medsebojno izvedeta. Zato tukaj ne gre za stališče, da Slovenci ne bi pristali na take pogoje. Seveda bi. Vsak, ki ima kaj pod palcem, bi kaj takega verjetno rad naredil. Se pravi, že pri nekaterih znanih menedžerjih, ki so bili sicer zaradi nekaterih zadev zelo sporni, smo opazili tendence kupovati premoženje v tujini. Tudi nekatera naša podjetja kupujejo premoženje v tujini. Tako da to ni res, da ne bi Slovenci tega želeli. Problem je v tem, da je potrebno imeti enake možnosti, ne samo pravne, tudi dejanske.</p>
                  <p>Zato ne razumem, zakaj menite, da je potrebno vztrajati na tej definiciji. Trdite, citiram: "68. člen naše ustave je v takšnem nasprotju s temeljno idejo, ki združuje Evropsko unijo, da bomo, če se ga ne odrečemo, za vselej ostali zunaj." Pa ni res. Ravnokar nam je prejšnji obiskovalec povedal, da že imajo priključeno članstvo, pa še niso ničesar spremenili, imajo pa podoben člen v svoji ustavi; ga bodo, verjetno, seveda ga bodo. Toda, potrebno je instrumente dograditi. Potem spet nadaljujete, da je iluzija, da bo imela Slovenija status srečne izjeme, ljubljenke Evrope, in potem nadaljujete, da odpade tudi predpostavka, da je slovenska diplomacija bolnica, ki ji je treba pač predpisati recept v obliki stališč in sklepov in tako naprej, kar kaže na vašo nekakšno užaljenost, očitno užaljenost glede vašega predloga. To je popolnoma nepomembno. Pomembno je, da ne nasedamo zgolj na take črno-bele odločitve in da se tudi v svojih strateških opredelitvah odločimo, da je naš cilj ohraniti tako nacionalno kot gospodarsko suverenost, kakor tudi cilj ohraniti svoje ozemlje.</p>
                  <p>Žal, države še obstajajo in tudi vojne zaradi ozemlja še vedno obstajajo. Zato je ta naša, do sedaj veljavna opredelitev popolnoma korektna in legitimna. Imamo pravico ohranjati svoje ozemlje, imamo pravico oblikovati tako zakonodajo, da v prvi meri ščiti predvsem interese slovenskih državljanov. Vključevanje v Evropo razumem kot neke vrste gospodarsko pogodbo. Dejansko je to v prvi vrsti gospodarska pogodba, z določenimi olajšavami tudi za prehode mej, za potovanja po Evropi in podobno, toda v prvi vrsti je to gospodarska pogodba. Kot taka ne more imeti v ozadju v bistvu takšen, lahko celo usoden vpliv na nacionalni obstoj in nacionalno samobitnost. Zato je potrebno, preden spet pridete pred nas, da se odločamo, ali v Evropo ali ne, in preden si spet, bom rekel, dovolite obljubljati Evropi odločitev, da boste zahtevali vključitev kar brez priključenega članstva, pridite, prosim, pred Državni zbor in pripravite za to ustrezne dokumente, ki so v rangu najmanj zakona, ne pa nekih obljubljenih rešitev, ki jih nismo še nikoli ne videli niti nikoli slišali, na kakšen način naj bi se karkoli varovalo. Po sedanjih izkušnjah se tisto, kar ni zakonsko, varuje zelo slabo.</p>
                  <p>Za konec, še enkrat bi poudaril, da so taka stališča večinoma (mislim tukaj stališča, ki jih je pripravil odbor) sprejemljiva. Nekatere dikcije bi mogoče še izpilili. Menim, da bi bilo pa primerno, da se tem stališčem da obliko nekega dokumenta, in da že nehamo s prakso, da vsake toliko časa, ko se stvari zapletejo, običajno je to ob menjavah zunanjih ministrov, pride Vlada pred nas z nekimi predlogi za neka stališča in sklepe Državnega zbora, namesto da bi prišla s programom, strategijo oziroma vsaj z nekim deklerativnim dokumentom, ki je lahko resolucija ali kaj podobnega.</p>
                  <p>Prednost teh dokumentov je v tem, da imajo nekoliko drugačno veljavo kot sklepi. Sklep, kot veste, je čisto procesne narave, niti ni primeren za strateške odločitve. To ni korektno pripravljeno gradivo. S tega stališča mu nasprotujem, po vsebinski plati pa menim, da je v tem trenutku mogoče z določenimi spremembami tudi take sklepe sprejeti. Te spremembe, ki jih bomo še predlagali, naj bi bile predvsem v smislu bolj jasne opredelitve, kaj naj Slovenija v tem trenutku naredi. Hvala lepa.</p>
               </sp>
               <sp>
                  <speaker>PREDSEDNIK MIROSLAV MOZETIČ:</speaker>
                  <p>Hvala lepa. Naslednja razpravljavka je gospa Nada Skuk.</p>
               </sp>
               <sp>
                  <speaker>NADA SKUK:</speaker>
                  <p>Hvala za besedo. Spoštovane kolegice in kolegi! Vesela sem, da po letu in pol oziroma 14 mesecih neuspešnega stopicanja na področju zunanje politike končno razpravljamo in upam, da bomo tudi našli najboljšo rešitev za Slovenijo in Slovence. Dotaknila se bom 1. točke dnevnega reda, o kateri smo zelo malo danes govorili oziroma v dveh dneh in sicer, smernic zunanje politike. Pričakovala sem, da bo minister tudi o tem govoril. Bi pa želela, da bi mogoče v nadaljnjem razgovoru oziroma v naslednjih fazah, če bomo to res sprejemali v več fazah, komentiral pripombe poslanskih skupin, ki smo jih že dali na Odboru za mednarodne odnose in tudi stališča in mnenja, ki sta jih oblikovala že sekretariat in odbor. Poudarila bi samo nekaj predlogov, sprememb, ki smo jih oblikovali glede smernic, kot sem rekla. Mislimo, da bi bilo potrebno mogoče nekatere stvari celo na novo napisati ali pa izčistiti oziroma nekatere stvari bolj jasno, direktno in konkretno povedati.</p>
                  <p>Začela bi kar pri 1. točki, kjer smernice nekako povzemajo oziroma ocenjujejo mednarodne razmere in položaj Republike Slovenije. Menimo, da so te razmere ocenjene še vedno s perspektive in konceptov tako imenovane neuvrščene politike, zato je v materialu še vedno govor o koncu hladne vojne in ne o zlomu še zadnjega od treh ideološko pogojenih totalitarizmov, to je komunizma in zmagi demokracije, kar je nedvomno dogodek, ki določa celotno mednarodno politiko v Evropi.</p>
                  <p>Nerazumevanje ali nepriznavanje osnovnega gibala mednarodne politike v Evropi vodi tudi do napačne ocene mednarodnega položaja Republike Slovenije. Zato bi bilo potrebno razmisliti o tem, da bi pod poglavje Mednarodni položaj Republike Slovenije navedli, ne da položaj Republike Slovenije pogojuje njena geopolitična lega temveč, da je njen položaj pretežno odvisen od uspešnosti in verodostojnosti njenega prehoda iz komunistične v demokratično državo. Mogoče bi tudi v dolgoročnih ciljih spremenili oziroma potrebno bi bilo opredeliti, da je naš cilj aktivno in polnopravno članstvo v Evropski uniji in spremljajočih mednarodnih organizacijah, in da ni to kot podrejen stavek v tem odstavku, in da je prvi stavek pač umestitev v širši srednjeevropski in mediteranski prostor. To je zopet iz napačne predpostavke, da je odvisno od lege, ne od načina politične ureditve.</p>
                  <p>Pod poglavjem Temeljne vrednote, interesi in cilji zunanje politike bi bilo tudi potrebno malo zamenjati vrstni red vrednot in tudi poudarke drugače oblikovati, in sicer, mi smo predlagali spremembe, dobili ste jih tudi pisno na mizo. Poudarila bi samo to, da bi bilo zopet potrebno pred ostalimi interesi in vrednotami opozoriti na upoštevanje temeljnih principov človekovih pravic in na njih temelječe demokracije in tako dalje. To se nanaša na peti odstavek, ker bi želela poudariti, kot je že iz uvoda razvidno, da je potrebno upoštevati, da se sprejemajo države v evropske integracije, če le-te spoštujejo demokratično ureditev, za katero je pa osnova spoštovanje človekovih pravic. Zato tudi predlagamo, da bi v drugem odstavku pod poglavjem Temeljne vrednote, spremenili vrstni red in zopet na prvem mestu omenjali pravno in demokratično urejenost in na drugem mestu njeno ozemeljsko in politično samostojnost in potem ostale interese in vrednote.</p>
                  <p>Potem je tudi potrebno previdno oblikovati nekatere trditve in ugotovitve, zato menimo, da deseti odstavek pod tem poglavjem ne bi sodil v to poglavje. Če pa že ostane, potem bi ga bilo potrebno preoblikovati, in sicer predlagamo: "Republika Slovenija si bo v svojem mednarodnem delovanju prizadevala za razreševanje vseh sporov in konfliktov na osnovi doslednega varovanja in uveljavljanja človekovih pravic".</p>
                  <p>Dotaknila bi se še zunanje politike in gospodarskih interesov. V teh smernicah pozabljamo na to, da se oziroma ta predlog gospodarske strategije se opira na lego in vire, kar je zopet nekako povzeto iz polpreteklega obdobja, nanaša se na znane dejavnike iz polpreteklega obdobja, to je nesprejemljivo za nas. Gospodarsko strategijo moramo oprijeti na pripadnost Evropi, na znanje, podjetnost in tako dalje. Zato bi bilo potrebno poglavje mogoče celo na novo napisati. Pozablja se tudi v razpravah o gospodarstvu in o znanosti in na tehnologijo, ki je tudi pomemben del strateške usmeritve.</p>
                  <p>Na koncu bi se dotaknila še problemov oziroma poglavja sodelovanja s sosednjimi državami. O tem ni bilo še govora v naših razpravah in sicer najbolj boleče vprašanje, ki se nanaša na urejanje, pogajanje ali pa - bom rekla kar konkretno - urejanje državne meje s Hrvaško. Tu menimo, da bi bilo treba v petem odstavku na novo napisati prvi stavek, kjer je prav, da se glasi: "V odnosih s Hrvaško je najpomembnejše doseči sporazum o državni meji, ki zagotavlja prost izhod v mednarodne vode v Jadranu". Tako kot je sedaj napisan odstavek, se lahko razume, da je nekaj drugega dogovor o državni meji in nekaj drugega zagotovitev izhoda v mednarodne vode in da to dvoje ni povezano, zato je potrebno jasno napisati, kako se mislimo dogovarjati in kaj želimo doseči.</p>
                  <p>Toliko bi bilo konkretno o smernicah. Kot sem rekla, bi bilo prav, da bi tudi o tem bil govor v teh razpravah. Sedaj smo dobili na mizo vsa ta mnenja in stališča. Želela bi pa popraviti predlog gospoda Pahorja, ki je tudi že predlagal neka stališča. Tam piše, naj bodo pripombe in mnenja iz razprave na Državnem zboru. Mislim, da je bilo pa že na odboru veliko pripomb izrečenih, ki pa v tem predlogu sklepa niso zajete. Tako da bi predlagala, da se dopolni, da se upošteva tudi razprava na Odboru za mednarodne odnose. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednji se je javil k besedi gospod Zmago Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa za besedo. Danes bom govoril o tistem, o čemer mi včeraj gospod Školč pravzaprav ni dovolil govoriti - o smernicah, recimo, splošnih smernicah zunanje politike Republike Slovenije. Žal mi je tudi, da gospod Drnovšek ni včeraj zmogel odgovora na moje vprašanje, ki sem mu ga pravzaprav dvakrat ponovil, ampak nič hudega, mislim, da bomo tudi brez tega zdržali.</p>
                  <p>Najprej bi se pa obrnil na tiste besede, ki jih je izrekel gospod Šetinc, ko je govoril o tako imenovani "Evroslaviji". "Evroslavija" je čuden izum, ki ga je izumilo šest oxfordskih profesorjev in so ga najprej prezentirali v Beogradu, kasneje v Zagrebu in so o tej zadevi razpravljali tudi na evropskih forumih. Na teh evropskih forumih so bili prisotni tudi naši predstavniki, predstavniki slovenske Vlade. Od tam se je ta termin preselil tudi v slovenski prostor. Na simpoziju zgodovinskega društva za zunanje odnose je gospod Simoniti zagovarjal pravzaprav ta koncept "Evroslavije". Zavedati se je treba, da za gotovo gospod Simoniti ni zagovarjal tega koncepta iz lastnega prepričanja, ampak zaradi tega, ker so tako verjetno zahtevali njegovi šefi. V tem primeru je gotovo njegov šef gospod zunanji minister, in vrhovni šef gospod Drnovšek. Zakaj govorim o "Evroslaviji"? Zaradi tega, ker to je evropski oziroma svetovni koncept, kako naj bi vse republike bivše Jugoslavije umestili nazaj v en kalup, v en kotel, v eno košaro, in da bi se vse skupaj obravnavalo v paketu, tako o vstopu v Evropsko unijo kot o vstopu v druge mednarodne forume. Res je, da je teh šest profesorjev dovolilo Sloveniji izjemo, da se sama lahko odloči, ali bo šla v okviru te "Evroslavije" v Evropo oziroma v nadaljnja politična gibanja ali bo nastopala zunaj te države. Kar je mene zbodlo, je to, da so nas preizkušali, moram reči, da to ni šlo za prepričevanje, ampak za preizkušanje, za nekakšno testiranje javnega mnenja o tem, kaj bi Slovenci, in v tem primeru so bili na tistem sestanku oziroma na tisti okrogli mizi ljudje, ki nekaj pomenijo v slovenskem kulturnem in tudi političnem prostoru, kaj bi ti Slovenci menili o taki opciji. To zgolj kot informacija in kot opozorilo, da tudi v slovenski Vladi ni vse tako nedolžno in vse tako nekakšno zelo slovensko oziroma proslovensko usmerjeno, ampak da dostikrat prevladujejo pragmatične poteze, ki bi rade Slovenijo spravile kakorkoli v Evropo, ne glede na ceno in na stroške.</p>
                  <p>Kar se tiče splošnih smernic, moram reči, da so zelo površne in zelo nedodelane. Konec koncev, pogrešam tudi segmente, ki bi jih napisali in lahko vključili tudi v te smernice, ki bi jih napisalo tudi Ministrstvo za obrambo Republike Slovenije. Tudi to  je zunanja politika. Ministrstvo za zunanje zadeve gotovo, vendar tudi v povezavi z Ministrstvom za gospodarstvo. Ravno tako ni upoštevano, kot sem prebral, nikjer niso upoštevani izsledki obveščevalne službe SOVA ali pa obveščevalne službe Ministrstva za obrambo. Vendar je ta segment zelo pomemben za smernice zunanje politike neke države, ne samo Slovenije. Kaže, da je Republika Slovenija edina, ki se tega ne zaveda, žal.</p>
                  <p>Pred časom smo tudi v tem parlamentu izglasovali, nismo bili proti temu, vendar so kolegi predvsem iz vladajoče koalicije izglasovali ločen proračun  za Ministrstvo za obrambo, ravno tako tudi za Ministrstvo za notranje zadeve. Navkljub temu, da je transparenca predvsem finančnih sredstev za potrebe Ministrstva za obrambo in za potrebe Ministrstva za notranje zadeve eden  bistvenih pogojev za vstop oziroma sprejem v Evropsko unijo, je ta parlament to sprejel. Poslanci vladajočih strank so to z večino sprejeli. Tukaj se sprašujem, kdo zdaj koga vleče za nos. Ali hočemo v Evropo ali nočemo v Evropo? Ali smo za to, da se bomo držali vsaj tistih osnovnih norm, ali smo za to, da bomo ponujali morda v zameno za netransparentnost na finančnem področju vse ostalo.</p>
                  <p>V smernicah pogrešam tudi analizo geostrateškega položaja Republike Slovenije. Analitiki zveze NATO so že zdavnaj razumeli, kakšen geostrateški pomen ima Slovenija. Zavedajo se, da gre eventualni prodor vojaških sil od vzhoda zgolj in samo lahko čez ozemlje Slovenije. Tega se žal naši politiki ne zavedajo in to je določena cena in določena vrednost, ki bi jo v pogajanjih naši politiki, naši diplomati morali prikazati. To ni narejeno nikjer.</p>
                  <p>Nikjer ne vidim kakršnih koli razmislekov o povezovanju Slovenije z ostalimi deli sveta. Niti z besedico oziroma tako rekoč mimogrede in nepomembno je omenjeno povezovanje oziroma ni omenjeno in ni dodelano in ni razdelano povezovanje z vzhodom, z Bližnjim vzhodom, z Daljnim vzhodom, z arabskimi deželami, z bivšimi deželami tistega bloka, kakšni so že bili, neuvrščenega bloka, tudi tega ni notri. Vendar so te dežele kar velik segment svetovne populacije in ozemljskega prostora. Tukaj notri ni nikjer razdelana strategija slovenske zunanje politike z državami, ki so nastale iz bivših republik bivše SFRJ. Tega ni nikjer.</p>
                  <p>Včeraj je gospod Lenič rekel, da v bistvu tisti, ki nismo za to, da bi na vrat na nos skočili v bazen, za katerega niti ne da ne vemo, ali je voda mrzla ali je topla, ne vemo niti, če je voda v bazenu. Gospod Lenič je rekel, da vsi ti ljudje kažejo nezaupanje do Slovencev nasploh. Nikakor. Ne kažemo nobenega nezaupanja do Slovencev, kažemo, da smo vredni zaupanja Slovencev, vendar pa ne zaupamo svoji Vladi. Konec koncev, če ne drugače in če ni to naloga vseh poslancev, je to vsaj naloga opozicijskih poslancev. Povedati moram, da slovenski Vladi na žalost res ne zaupam. Do danes ni pokazala kakšnih blestečih uspehov, navkljub nekim knjigam, ki bodo v kratkem izšle in bodo verjetno govorile o nekakšnih uspehih. Vendar mislim, da če bodo zelo govorile o uspehih, mora biti to roman, nikakor pa ne kakšen presek zgodovinskih dejstev.</p>
                  <p>Kar se tiče Italije, tudi Italija ni dovolj obdelana v tem dokumentu, navkljub temu, da imamo trenutno skorajda največje probleme z Italijo. Skorajda sem rekel, ker največje probleme imamo gotovo in bomo imeli s Hrvaško. Hrvaške tukaj notri ni nikjer. Vendar, če pogledamo, Hrvatje gradijo v Sečovljah naprej. Hrvatje v Hotizi, na slovenskem ozemlju, hrvaški policaji kontrolirajo slovenske državljane. Hrvaška posega po slovenskem ozemlju, zaplenja slovensko premoženje na Hrvaškem in tako naprej. Slovenska Vlada nič od tega, razen, da bo šel verjetno gospod Drnovšek na koncert Josipe Lisac. Mislim, da slovenski Vladi v takem primeru res ni zaupati. Ne samo, da Hrvatje posegajo po slovenski zemlji, žal, prišli smo tako daleč, da že slovenska podjetja, verjetno v lasti tistih ljudi, ki so dobili državljanstvo po 40. členu, izdajajo turistične prospekte za letovanje na Hrvaškem in jih delijo na ljubljanskem sejmu v tem času, kjer je zemljevid na zadnji strani, in ki ga je tiskala slovenska tiskarna in ki so ga dizajnirali slovenski dizajnerji, da je meja narisana po hrvaških predlogah, kjer Slovenija nima nikakršnega, skoraj da nikakršnega morja, kaj šele kakšen izhod na odprto morje. Tudi tukaj slovenska Vlada ne reagira.</p>
                  <p>Pričakoval bi pri tej strategiji, da vsaj v začetku pri teh smernicah povemo, kaj pravzaprav hočemo. Vedno bolj dvomim, da je nekaterim do tega, da ostane Slovenija samostojna in neodvisna. Slovenska Vlada me žal ne more prepričati, da je to njen cilj. S tem in s takimi papirji in s takim delom, kot ga ta Vlada ima, zagotovo ne. Imam zelo močan občutek, da če bi bila danes, če bi se danes pisalo leto 1941, da bi ta Vlada kolaborilala z Nemci. Hvala.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednja razpravljalka je gospa Jadranka Šturm.</p>
               </sp>
               <sp>
                  <speaker>JADRANKA ŠTURM-KOCJAN:</speaker>
                  <p>Hvala za besedo, gospod predsedujoči. Vsem prav lep pozdrav! Tudi jaz razumem današnjo sejo kot priložnost za to, da presežemo nekatere stvari in se pomaknemo naprej, upam, da v smeri Evrope. Čeprav nekateri razpravljavci še vedno dvomijo o tem, kje je naše mesto in kam pravzaprav sodimo, se temu kar malo čudim. V Evropi nakupujemo, v Evropi študiramo, v Evropi preživljamo počitnice, celo plešemo v Evropi, ko se pa moramo odločati o tem, ali bi vanjo vstopili kot enakopraven partner ali ne, se pa pojavijo tipične slovenske lastnosti: strah, omahovanje, nezaupanje, dvomi. Tudi v odnosu do Evropske unije se obnašamo tako kot se včasih obnašamo do svojih sosedov, slovenskih sosedov mislim. Ko si uredimo dom, zelo hitro radi poskrbimo še za visoko ograjo okoli hiše, da bi zaživeli čimbolj odmaknjeno, v neki navidezni oazi in včasih tudi zaplankano.</p>
                  <p>Priznam, da bi bila ta razprava verjetno mnogim izmed nas, meni pa tudi mnogo lažja, krajša bi bila in bolj konstruktivna, če bi imeli na mizi pripravljene vse dokumente, ki sodijo k taki razpravi. To, kar nam sedaj ponuja Vlada, je po moji oceni prvi korak, sicer potreben in koristen korak, ki ga bom podprla, vendar do končnega sprejema pričakujem, da bomo pri obravnavi in sprejemanju te zahtevne problematike res dobili na mizo vso to komplementarno zakonodajo, ki bo predstavljala vse tisto, kar so pravzaprav vsi razpravljavci pred menoj že povedali in zahtevali, torej vse tiste zaščitne mehanizme, ki nas bodo prepričali o tem, da bomo v Evropi lahko res enakopravni in ki nam bodo ovrgli vse dvome, ki nas ta hip še prevzemajo.</p>
                  <p>Ta zaščitna zakonodaja je zame, kot poslanko s Primorskega in Slovenske Istre, še posebej pomembna. Ne skrivamo tega, da bo interes predvsem do morja in slovenske obale nekaterih državljanov Evropske unije še posebno velik. Ne delam si utvar, da bo Slovenija zanimiva za nakupe, saj vendar vidimo po izkušnjah, da se državljani Evropske unije bolj zanimajo za nakupe na Portugalskem, v Španiji, Grčiji, verjetno kasneje na Hrvaškem. Tam imajo ne samo več izbire, tudi ceneje je. Ta naš prostor je pa zanimiv prioritetno za določene prebivalce Evropske unije. Tu je bilo večkrat povedano, da se ta prostor odpira željam sosednje Italije. Čeprav sama menim, da v teh dokumentih, ki jih sedaj sprejemamo, ni prostora za to, da bi to eksplicitno povedali in eksplicitno sprejeli. Če govorimo o Evropski uniji, so zame vse članice Evropske unije enakovredne in ne nameravam podpreti ničesar, kar daje posebno prednost Italiji.</p>
                  <p>Sploh mislim, da tu preveč govorimo o dvostranskih odnosih. Ti so morda stvar razprave na drugem nivoju, ne pa ob tem, ko se vključujemo v Evropsko unijo. Že do sedaj je bila pozornost, namenjena Italiji, prevelika in sem zadovoljna, da so tudi Krščanski demokrati sprevideli, da smo preveč časa in preveč energije posvetili tej sosednji državi. To se nanaša na replike, ki jih je imel gospod Mozetič, mislim, da danes enkrat ali dvakrat. Prepričana sem, da je skrajni čas, da se premaknemo z mesta, na katerem smo, da presežemo svoje osebne zamere in strankarske interese. Čeprav, mislim, da ni toliko problem Evropska unija kot tudi mi sami. Iz vseh teh razprav, ali pa iz nekaterih razprav imam občutek, da predvsem ne zaupamo sami sebi. Da nismo prepričani, ali smo v Sloveniji sposobni sprejeti tako zaščitno zakonodajo, ki nas bo res obvarovala vseh morebitnih manipulacij, ki jih lahko vstop v Evropo pomeni. Seveda, ti strahovi niso neutemeljeni. Nas je le samo 2 milijona. Res je naša država majhna, ampak trdno sem prepričana, da majhnost ni in ne sme biti ovira za enakopravnost in da lahko tudi v Sloveniji uredimo stvari tako, da bomo z vstopom v Evropsko unijo, če se bomo zanj na referendumu odločili, zadovoljni.</p>
                  <p>Zaščitne zakonodaje pa ne pričakujem samo na področju lastnine nepremičnin, ampak jo pričakujem tudi na vseh tistih področjih oziroma pri vseh tistih elementih, ki ohranjajo in ščitijo slovensko identiteto v celoti. Tu imam predvsem v mislih zaščito javne rabe slovenskega jezika, zaščito tisočletne kulturne tradicije in pridobitev naše kulture in posebne standarde za zaščito slovenskih manjšin v sosednjih državah.</p>
                  <p>S smernicami zunanje politike Republike Slovenije se načeloma strinjam, čeprav so res morda preširoke in preohlapne v nekaterih dikcijah, ampak to so pač smernice, ki jih lahko potem z drugimi akti natančneje določimo in vtirimo v smer, za katero se bomo odločili, čeprav dajem pri teh smernicah prednost ureditvi odnosov s sosednjimi državami, predvsem, ponavljam, zaradi vzporednega urejanja slovenskih manjšin, ki v teh državah živijo. Tu je bilo že povedano, da je položaj slovenskih manjšin zaskrbljujoč. Vsi lahko opazimo, da se del slovenske politike do slovenskih manjšin kaže tudi v tem, kakšna je ta politika do zunanje politike nasploh. Do sedaj je v glavnem prevladal strankarski odnos. Ne le to, najbolj me skrbi to, da so si nekatere stranke v Sloveniji privoščile sodelovanje z najbolj ekstremističnimi, da ne rečem, celo skrajno desničarskimi silami, kar se je na primer zgodilo v Italiji in da njihove interese zadovoljujejo tudi iz Slovenije. Slovenske manjšine lahko predstavljajo izredno kreativen in konstruktiven člen med Slovenijo in državami, v katerih živijo. Zato tudi pričakujem in si želim, da bi v tem Državnem zboru čimprej sprejeli resolucijo, ki je sedaj v obravnavi in s katero bi želeli začrtati državniško politiko do tega vprašanja.</p>
                  <p>Španski predlog, o katerem je bil govor v tej razpravi, je posebej za prebivalce slovenske Istre in Primorske izredno pomemben. Interpretacija španskega predloga je prav za ta del Slovenije še, bom rekla, bolj vitalnega pomena. Sicer, kot sem že rekla, razumem španski predlog kot preseganje tiste faze, ko naj bi Slovenija nekaj vračala oziroma urejala že urejene stvari, čeprav je zame v tem predlogu sporno tisto določilo, ki govori oziroma to niti ni v španskem predlogu samem, ampak potem v predlogu stališč, ki jih je celo moj kolega Marjan Šetinc vložil, sporno določilo, ki govori o ozemlju Slovenije. Namreč, ta pojem ozemlje Slovenije se mi zdi izredno raztegljiv, preveč širok, pravzaprav ne vem, koliko nazaj naj bi ta pojem Slovenijo obsegal, koliko nazaj naj gremo zgodovinsko. Sama mislim, da je treba predvsem ščititi državo Slovenijo. Kot poslanka se mi zdi, da sem zavezana predvsem temu statusu. Želje po nakupih v Sloveniji, če se samo dotaknem še Italije, se mi zdijo tudi včasih kontradiktorne. Začudena sem in preseneča me, da bi si nekateri želeli živeti in kupovati nepremičnine v Sloveniji, ki ji hkrati očitajo zelo mračno preteklost, genocidnost, vojne zločine in podobno.  </p>
                  <p>Odločitev za vstop v Evropsko unijo je tudi močno odvisna od tega, kakšne priprave si bo ta država privoščila oziroma, kako bo te priprave izpeljala. Mislim, da kot pametni starši, ki pripravijo svoje otroke za vstop v vrtec ali šolo, tako mora tudi pametna država pripraviti svoje državljane in državljanke za vstop v določene integracije. Ko se bomo dokončno odločali o tem, pričakujem, da bodo razprave tekle predvsem v tej smeri in da bom kot državljanka Slovenije čutila, da bo vstop v Evropsko unijo pomenil za Slovenijo možnost enakopravnega, resničnega delovanja v nacionalni, ekonomski, politični in kulturni sferi. Ti pomisleki, ki jih je predvsem doktor Bučar izrazil, ali v Evropo da ali ne. Pravzaprav, ali imamo kakšen odgovor o tem, kaj se bo zgodilo, če pa nismo v Evropi. Vsaj zame so odprta, tako vprašanja v Evropo ali biti od zunaj. Kje je garancija, da bomo bolje živeli, da bomo imeli mir, blaginjo in varnost, o kateri govori minister, če bomo ostali zunaj oziroma prepričati ljudi, da bomo to lahko ohranili in stopnjevali, če bomo v Evropi.</p>
                  <p>Podprla bom stališča, ki jih je pripravila Vlada. Tu sem rekla, da se bom distancirala od tistih, ki se eksplicitno nanašajo na Italijo, ker mislim, da to lahko mirno tu preskočimo. Se pa strinjam s predgovorniki, da edino odprto vprašanje, ki je pa potrebno čimprejšnje bilateralne obravnave, je vprašanje manjšin. To je tisto, kar imamo z Italijo pa res skupno. Pri nas živi njihova manjšina in naša živi pri njih in to je področje, kjer so res tiste prave skupne točke. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Gospod Pregelj ima repliko.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Gospa Šturmova je postavila kot vprašaj v bistvu c) točko oziroma v drugi točki španskega predloga c) odstavek, ki govori o 3-letnem bivanju tujcev na ozemlju Republike Slovenije in to predlagajo tako skoraj kot amandma. Že to je sploh čuden pristop, da neka tuja država sugerira naši Vladi amandmaje na lasten zakon. Toda, kolikor sem do zdaj poučen, naj bi šlo za obdobje po 1990. letu. Če si pa slučajno Evropejci domišljajo, da to velja nekaj desetletij nazaj ali pa začetek stoletja, je to čisto druga slika. Moramo se zavedati, da je bilo ravno na ozemlju Primorske v času fašizma  ogromno priseljencev, in to ne priseljencev iz Slovenije ali Jugoslavije, ampak priseljencev tudi iz južne Italije in da je velik del teh potem takoj po priključitvi cone B takratni Jugoslaviji v bistvu emigriral oziroma so odšli. Bili so tudi eden glavnih gonilnih motorjev odhoda, kajti vemo, da je bilo kljub določenim pritiskom marsikaj tudi politično storjeno. Zato je ta preciznost pri takih ukrepih nujno potrebna in kot taka očitno pušča prevelik manevrski prostor. Tako da bi bilo prav, da tudi ob deklarativnem pristopu o španski pobudi Vlada zelo jasno pojasni, kaj bo storila glede takih predlogov. Tako sem tudi razumel nastop italijanskega predstavnika pred nekaj dnevi. Na televiziji smo lahko to direktno videli, ko je dobesedno rekel, ja, če bo točno v taki dikciji, kot je španski predlog predlagal. Dejstvo je, da tukaj ni samo Italija zadaj. Osebno se bojim, da ni samo Italija. Hvala lepa.          </p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Gospod Ciril Pucko. Odpoveduje. Kaj se pa potem prijavljate. Naslednji razpravljavec je gospod Poljšak Marijan.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Vsa ta razprava, ki jo imamo o smernicah naše zunanje politike, je precej kompleksna, razvlečena, komplicirana in najbolj zanimiva je v tistem trenutku, če se zgodi nek spopad. Nisem šel na tehnologijo takojšnje replike na tisto, recimo, kar je bilo včeraj, tisto bi bilo bolj zanimivo in lepo se je udeležiti spopada. Lepo je tudi, če nas je več kot ena tretjina. Zdaj nas je približno ena tretjina notri, ker potem sta dve strani, ki se lepo spopadata. To je politično doživljanje, da tako rečem. Ker tega ni, se vseeno čutim dolžnega povedati svoje politične predstave, politične opcije in politična stališča, ki jih zastopam, potem pa to, kar bom povedal, bo skupek nekih replik plus odgovor replik tudi na gospoda zunanjega ministra.</p>
                  <p>Prvo repliko imam, recimo, na gospoda Jelinčiča. Najprej postaviš Vlado, potem Vladi služiš s tem, da si prisoten tedaj, ko manjka kvorum, ko drugi sabotirajo, to je bil primer TAM, ni to delala samo SNS, potem pa pravi, da je Vlada protinarodna. Kritiziram tak način odnosa do zadeve. Če Vlado postavljaš, potem bodi vsaj na pol solidaren z njo. Ne moreš praviti, da je Vlada kolaborantska, protinarodna, da bo šla z Nemci, saj to je mogoče. Ampak ne moreš najprej postavljati Vlade, ji omogočati, da deluje, potem jo pa do skrajnosti kritiziraš. To je prva stvar.</p>
                  <p>Druga zadeva je, kar je govorila gospa Šturmova, pa ne samo ona, tudi drugi. Če gremo v Evropo, kaj je zdaj to, gremo v Evropo. Kaj je to zdaj Evropa? Mislim, da je na prvem mestu, tako kot je poudaril gospod  Bučar, pomembno kulturno vprašanje. Mi smo slovenski narod in mi smo evropski narod. Mi imamo evropsko kulturo. Se pravi v tem smislu, v smislu kulture, identitete, naših navad in karkoli, je Evropa tu. Mi smo v Evropi, mi smo Evropa. Mi imamo evropsko kulturo, nam ni treba iti v Evropo zaradi kulture. In kultura, če smo člani Evropske zveze ali nismo člani Evropske zveze, kultura bo vseeno prišla, za to ni meja. To se pravi, ne moremo govoriti mi, da bomo šli v Evropo. Evropa je tu, razvijajmo mi našo slovensko kulturo, razvijajmo slovensko identiteto in s tem ustvarjamo, da je tukaj Evropa. Zato nam v Evropo ni treba iti!</p>
                  <p>Tretja zadeva, glavna zadeva, ko bi moral dati pripombe, je nastop gospoda Thalerja, ker je tako rekoč med drugim tudi mene izzival, ker je rekel, tisti, ki so, ki govorijo o udbomafiji, in s tem delamo medvedjo uslugo slovenskemu narodu, ker če gremo v Evropo, potem bo zahodnoevropska konkurenca in nadzor prisilila k poštenju, če že ne povsem odpihnila to udbomafijo. To je en prikaz. Lahko gledaš na tak način zadevo, ampak jaz gledam to zadevo na drug način. Glavni pojav, ki se dogaja v Sloveniji, je lastninjenje. Pri tem lastninjenju, kot sem že večkrat govoril in kot so tu slišali in se drugi upirali ali dajali pripombe, kdorkoli, in želijo, da razčistimo to udbomafijo, pravijo, da je treba razčistiti pojem udbomafije. V Sloveniji se dogaja lastninjenje, kjer naj bi večinoma lastninila oziroma se trudi, da bi večino lastninila nekdanja partijska nomenklatura. Tisti iz nomenklature, ki lastninijo, ne mislim zdaj tistega partijca, ki je ostal komunist, da vedno znova ponovim, da tistih ne mislim. To je glavni proces, ki se dogaja v Sloveniji. Vsi ostali procesi se dogajajo v smislu tega temeljnega procesa. Zdaj si pa tako razlagam. Tisti, ki silijo v Evropo, pa so že prej pravili "Evropa zdaj!", rabijo svoje politične zaveznike, ni važno, kakšen je človek v originalu, ali je to - pravi, da izhaja iz neke komunistične nomenklature ali pa izhaja iz neke marksistične - to ni res! Zdaj, če postajajo kapitalisti, iščejo zaveznike na zahodu. Samo, če se zgodi, torej, skratka, moja želja in interes je, da v Sloveniji razčistimo to krajo družbene lastnine, da čimveč, recimo, več kot polovico, lahko vrnemo nazaj, tudi denarja, ki je zunaj, ki je bil odtujen po znanih principih, tega vrnemo v Slovenijo in stvari uredimo. Trdim, da lažje te stvari (to je glavno!) v Sloveniji uredimo, če ostanemo samostojna Slovenija. Če gremo v Evropo, bodo ti novi kapitalisti dobili svoje zaveznike, politične zaveznike, to je bistvo. Zame je to, kar vsi tukaj, ne bom rekel "kokodakate", ampak tukaj pojete in maskirate te vaše interese, pravite, da gre za blaginjo, za ekonomijo, ni to tisto glavno! Glavno so politični zavezniki, vi iščete politične zaveznike. In da vas še malo udarim, sodite med Slovence, take hlapce, ali rabijo zaveznike v Beogradu ali jih rabijo v zahodni Evropi. Kaj sami ne moremo biti?! Se pravi, no, mogoče so tudi moralni razlogi, ampak niso bistveni in ne igrajo bistvene vloge. Se pravi, vi iščete, vsi tisti, ki iščete, bom rekel, tudi Krščanski demokrati, iščete politične zaveznike, in ravno tako rdeči kapitalisti, rdeči ali ne rdeči, tako imenovani rdeči v navednicah, saj niso rdeči več, torej rumeno-plavi, ne vem, če sem zadel točno barvo, pa če to zmešaš, nastane zeleno in tako naprej. Torej vseh barv, kapitalisti vseh barv iščete zaveznike tam, kjer so ali pa jih tudi delno iščete v vzhodni Evropi, ker nekateri med vami pač zavirajo to in se ozirajo, eni proti Balkanu, eni proti Moskvi, razumem, tisti pa imajo tam strice.</p>
                  <p>Če govorimo o blaginji. Veste blaginja, važnejša od blaginje, blaginja je navidezna stvar. Ali se vozim v AX-u, kakor se vozim ali se vozim v mercedesu, se ravno tako peljem, mogoče pridem 5 minut pozneje, pa sem malo bolj varen, ampak za varnost skrbim s tem, da dobro vozim. Se pravi, vprašanje kvalitete življenja, moje počutje, ali se počutim svobodnega ali se počutim srečnega. Se pravi, kaj je pomembno v Sloveniji? V Sloveniji je pomembno, da se, ne samo večina, ker večina je 51%, ampak velika večina, pretežna večina ljudi bi se morala dobro počutiti. To je blaginja. Zdaj pa vi pravite blaginjo. Katero blaginjo mislite? Tisto, da imamo mi pri nas, torej, da je že letni dohodek 9.000 dolarjev na prebivalca oziroma 14.000, če dodamo še to, kar udbomafija pobere ali 13 ali 12, ali pa toliko višji, kot imajo v zahodnih deželah. Ampak, če ta presežek in ta višja blaginja, povprečna, o kateri vi govorite, pripada kapitalistom, pa kaj to mene briga, ali se bo kvaliteta življenja v Sloveniji zboljšala, povečala zaradi te vaše floskule o blaginji? Blaginja je blaginja večine. Če vzamete dve tretjini spodnjega sloja, tako blaginjo, kot ima dve tretjini spodnjega sloja, to je zame ocena, slika ali karkoli. Če pa vi seštejete, kar bodo tisti novi velekapitalisti, ki postajajo velekapitalisti, imeli strašne denarje, imeli jahte, ne vem, kaj bodo imeli, najbrž da na Kanarskih otokih, pa na Cipru, tam blizu, kjer imajo žiro račune, bodo imeli še svoje vikende. Ali bo to, če to prišteješ k našemu standardu, ja, potem se bo dvignil standard, pa bo rekel, ja, v Sloveniji je pa dober standard. Kaj imajo pa majhni? Se pravi, ne maskirajte zadeve. Pravite pa z ekonomijo. Ekonomija je kot posledica prav tako, ne morete samo s številkami utemeljevati zadeve.</p>
                  <p>Torej tako, jaz samo to upam, recimo kolega Hvalica je rekel, da so porušeni mostovi. Vesel bi bil, če so porušeni mostovi. Potem je govoril o škodi. Seveda je on škodo mislil, ker on, ne vem, zakaj verjame in je pač zaljubljen v zahodni svet in misli, da moramo iti mi tja. Ne, meni ni treba iti v zahodno Evropo, v zahodnoevropsko politično zvezo. Je ne potrebujem, jih ne potrebujem, zame niso privlačni. Ali za vas so privlačni? Mislim, jaz sem povedal prej, zakaj so za politične sile, ampak mene, za vsakega poslanca me zanima, zakaj mu je v njegovem srcu in duši privlačen zahod. Zaradi kakšnega dobička, ko ga bomo od tega imeli? Na koncu, vemo, kako gredo trendi. Trendi gredo tako, da je vedno več v rokah tujcev. Sicer večina tistih tujcev je udbomafija, ampak manjšina so pa tujci in tista manjšina počasi narašča. Vemo, počasi, ne prodira notri samo udbomafija, se pravi to je tisti, ki so tukaj, ljudje, pa imajo zunaj kapital, ampak prodirajo zraven tudi tujci. To je res. To se pravi, želim in upam, torej sam bom glasoval proti tem smernicam in sem proti temu, da gremo v NATO. Meni te zadeve sploh niso potrebne, jaz želim za to, da slovenski narod razvije v notranjosti svoje zadeve in v kolikor ta politika, poglejte, ta politika, ki sedaj obstaja, recimo tudi politika, če se tukaj prepirajo stranke ali pa se prepirate med seboj, pa kaj bo in na koncu ne nastane nič in sem prav zadovoljen. Tresla se je gora, rodila se je miš ali pa še nič, nič se ne bo rodilo. Krasno.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala. Naslednji razpravljavec je Miroslav Mozetič.</p>
               </sp>
               <sp>
                  <speaker>MIROSLAV MOZETIČ:</speaker>
                  <p>Se opravičujem, da moram ponovno od zgoraj dol, ampak ponovno se je tako zgodilo, da moram sedeti tukaj in vendar se moram tudi prijaviti k besedi. In sem bil točno po vrsti, tako kot je bilo zloženo na kupčku, nisem nobenega preskočil.</p>
                  <p>Najprej bi, preden začnem tisto, kar sem mislil povedati, bi moral imeti repliko, ki ni replika oziroma je replika prav v pravem pomenu besede - pojasnilo. Že včeraj in danes se je moj priimek pojavljal v nekih zvezah, ki niso bile čisto točne. Tudi danes ni res, da sem govoril, da se ni treba pogovarjati z Italijo, pač pa sem se javil kot repliko na to, kar je gospod minister govoril, da je uspel, da je prekinil pogovore z Italijo in da se pogovarja z Evropsko unijo in sem potem vprašal, kaj ta Evropska unija je, ker potem pa zmeraj govorimo o 14+1, kar pomeni, da zmeraj govorimo, da je Evropska unija 14 in plus še ena grda članica. V tem smislu sem govoril in če govorimo o Evropski uniji, potem govorimo o 15, ne pa o 14+1. Repliko bi pa imel čisto direktno na gospo Šturmovo, ko je govorila, da je španski predlog preseganje tega, da bi Slovenija nekaj vračala. Ne vem, na kaj je mislila. Ker španski predlog tega nič ne presega, kar naj bi morali vračati, ker do zdaj, vsaj če slučajno misli na Oglejsko izjavo, tam ni bilo nič o vračanju, menda je pa bilo o vračanju v "non paperjih", ampak jih ne poznam in ker so "non paperji", potem verjetno tudi to ni res. Tako da s tega vidika ti dve kratki repliki.</p>
                  <p>Zdaj pa tisto, kar sem mislil o tem povedati. Če se obrnem tudi na spoštovanega gospoda zunanjega ministra, priznam, da sem včerajšnji njegov nastop zelo težko razumel, njegove taktike nisem mogel razumeti in ne vem, napisal si bom, tudi prebral, čeprav je bilo to že včeraj, razumel sem skoraj na tak način, kot da bo odstopil, ko bo zaključil oziroma kot odstopni govor. Vsaj, na tak način je bilo razumeti. Jaz pa sem pričakoval, tudi glede na vse pogovore, tudi na to, kar se je odvijalo na Odboru za mednarodne odnose, pa tudi na Odboru za notranjo politiko in pravosodje, ki je konkretno obravnaval samo tisti del, ki se tiče zakona o stvarnih pravicah na nepremičninah, da bo prišel sem z zelo jasno besedo, ki bo izredno precizno izražala vladno stališče do te problematike.</p>
                  <p>Predsednik Vlade je rekel, da smo za priključitev oziroma priključevanje, za ta proces priključevanja v Evropsko unijo smo se odločili takrat, ko smo se odločili za samostojno državo. Ne dvomim v to, to je gotovo. Najmanj kar je, smo takrat rekli, da bomo zgradili demokratično, pravno državo, ki bo temeljila na spoštovanju človekovih pravic, spoštovanju manjšin in vse tako naprej. To so elementi, ki so evropski, ki so Evropa, to nas vključuje in do neke mere smo to izpolnili, zato smo tudi člani Sveta Evrope. V tem smislu je nesporno, da smo mi člani evropskih civiliziranih držav. Na temelju teh izhodišč sem prepričan, da je Vlada pripravila oziroma delala marsikaj za priključevanje k Evropski uniji, to pomeni k delu Evrope, k Evropski uniji.</p>
                  <p>Zdaj smo prišli do take stopnje, da je očitno, da se moramo ta trenutek ponovno o nečem odločati v parlamentu, odločati o tem, kar je Vlada pripravila in kar morda sama ne ve, kako naprej oziroma pričakuje, da se bomo mi tudi nekaj odločili. Ni problem, ko govorimo o tem, ker to je jasno, če smo rekli, da gremo v Evropsko unijo, je conditio sine qua non, da moramo harmonizirati oziroma uskladiti svojo zakonodajo, svoj pravni red in tudi svojo gospodarsko ureditev s tistim, kar je v evropski - da ne bom govoril zdaj o evropskih standardih - ampak tistim, kar se šteje v Evropi za standard in ki ga tudi večina držav Evropske unije ima. Mislim, da je tudi bolj ali manj vsem jasno, ali gremo v Evropsko unijo ali ne, da bomo morali večino pravne ureditve in večino gospodarske ureditve, če bomo hoteli sodelovati s temi državami, prilagoditi ali pa uskladiti ali pa harmonizirati, kakorkoli hočete, z ureditvijo, ki velja v teh državah, ki velja v državah Evropske unije. To pa, mislim, da bi še najbolj jasno znali povedati gospodarstveniki in ko se oni oglasijo, to povsem jasno povejo. Ne morete nič prodajati v neko državo, najmanj pa v države Evropske unije, če ne ustreza njihovim standardom, pa se lahko mi postavimo pred zid, ali pa gremo, tako kot pravi moj prijatelj, primorski prijatelj iz Ajdovščine, lahko se tudi obzidamo, ampak potem ne smemo - moramo se tako obzidati, da ne bo niti najmanjše line, skozi katero bi niti smeti ne smeli več ven metati. Tudi tako, dokler smo na nivoju te harmonizacije, splošne, in to je eden sklepov zdaj, ki je bil na Odboru za mednarodne odnose, da bomo pospešili harmonizacijo. Do tukaj je vse lepo in prav, vsi se razumemo, samo to je tako splošna formulacija, da iz nje ali pa od nje si nihče ne more nič pomagati.</p>
                  <p>Ta trenutek smo mi pred čisto konkretno zahtevo ali pa pogoji, kakorkoli hočemo temu reči, Evropske unije, in sicer samo v enem segmentu naše zakonodaje, lastninske zakonodaje, ki je povsem razvidna iz tega papirja, ki mu pravimo španski predlog, španski kompromisni predlog, in ki je tudi nekako tu razvidna tudi iz tega, kaj je Vlada na to odgovorila. Ravno pri tej zadevi sem pričakoval in še zmeraj pričakujem in tudi upam, da bo prišlo do take jasne in nedvoumne besede zunanjega ministra in predsednika Vlade. Mislim, da bi moral priti pred nas in povedati približno tako, jaz ne mislim, da bi moral tako, ampak vsaj tako si predstavljam, da bi bilo jasno in da bi jasno dilemo predstavil pred nas, poslance. Diplomacija, Vlada, je prišla pri pogajanjih do določene faze. Za nadaljevanje teh pogajanj, ki jih imamo, za podpis asociacijskega sporazuma, je Evropska unija predložila pogoje, zahteve, da moramo določene stvari obljubiti. V prvi vrsti, če gremo na španski predlog, je zahteva, da obljubimo, sicer tam govori, da obljubimo, da bomo uskladili lastninsko zakonodajo v štirih letih po ratifikaciji asociacijskega sporazuma, in potem so še konkretne zahteve, ki se tičejo konkretnega zakona, ki ga imamo v parlamentarni proceduri. Mislim, da je osnovna, temeljna in glavna zahteva, ki je tam notri, pogoj triletnega neprekinjenega, legalnega bivanja na ozemlju Republike Slovenije. Mislim, da je dovolj jasno, kaj to pomeni. Jaz se sedaj konkretno v te zadeve zakona ne bom spuščal, ker smo na Odboru za notranjo politiko precej razpravljali, tudi na Odboru za mednarodne odnose in bomo razpravljali ponovno, ko bo ta zakon na dnevnem redu. V tem je vrsta zahtev, vrsta sklepov, povsem, skoraj v celoti v tisto smer, v katero je tudi tukaj tekla razprava, zlasti o posebnem zakonu o vzajemnosti in vsega tega. Ampak to so pogoji, vsaj tako kot razumem. To sem pričakoval, da bo Vlada prišla in da bo pač rekla: "Gospodje, gospe poslanke, gospodje poslanci, tukaj smo. Mi, Vlada, menimo, da so ti pogoji sprejemljivi, da je ta cena sprejemljiva, da ni prevelika". Konec koncev je Vlada na to tudi že odgovorila. Mislim, da je praktično v celoti te pogoje in te zahteve, ki je odgovorila s posebnim pismom predsednika Vlade oziroma njegovega pooblaščenca, da so ti pogoji španskega kompromisnega predloga sedaj za Vlado sprejemljivi. In tukaj, če bi gospod minister prišel sem in rekel: "Gospodje poslanci, gospe poslanke - oziroma obratno je pravilno in po bontonu - sedaj ste vi tukaj, vi se odločite ali podpirate to zadevo ali ne podpirate. Ali podpirate Vlado, ali podpirate te predloge ali jih ne podpirate". Vendar, namesto tega smo doživeli nekaj drugega. Ne bom se spuščal sedaj v to, ker tudi trdim, da tukaj notri je najbolj prav, da govorimo o stvari, o stališčih, ne pa o osebah. Vendar, zadeva je bila taka, da je pač rodila razprave, kakršne je rodila glede na nastop, kakršen je bil, tako da mislim, da je bila napačno zastavljena.</p>
                  <p>Ampak ne glede na vse to. Mi smo tudi danes, ko že drugi dan razpravljamo, in bomo verjetno še jutri razpravljali, še skozi smo pred čisto preprosto dilemo, ki je postavljena in ki jo Vlada ni dovolj jasno postavila. Ali sprejmemo to, kar je Vlada predlagala, ali potrdimo to, kar je Vlada že storila, ker španski predlog je prišel, nato je Vlada, vsaj iz tistih papirjev izhaja, dala nek svoj odgovor. Ali potrdimo to, se strinjamo s tem ali se ne strinjamo, ali zaupamo Vladi ali ne zaupamo Vladi. Mislim, da gre predvsem za to. Ta trenutek ne gre, mi nismo sedaj v razpravi z Evropsko unijo, nismo v razpravi z Italijo. Mi smo sedaj v razpravi s svojo Vlado. Vsi poslanci. Ali smo v Vladi, pozicijski ali opozicijski. Vsi smo v razpravi na temo vključevanja v Evropsko unijo v razpravi z našo Vlado in z našim ministrom. Oni so tukaj, Evropa je tam zunaj te razprave, zunaj te dvorane. Vlada bi morala priti s tem in nas postaviti zelo jasno in precizno pred dilemo, da bi potem dobila oziroma izsilila, če hočete, od nas zelo jasen odgovor.</p>
                  <p>Tukaj mislim, da se začne tudi to, kar je bil govor, lahko bi začeli razpravo o verodostojnosti naše diplomacije in tudi verodostojnosti Vlade. Po mojem mnenju je verodostojnost diplomacije v tem, da dela skladno s stališči lastne Vlada, politiko Vlade in da dela jasno tudi politiko Vlade, ki odraža politična stališča tudi parlamenta. Če Vlada zanika ali spodbija delo lastne diplomacije ali parlament lastne Vlade, tako kot se je to že dogajalo najbolj grobo ravno ob našem približevanju Evropski uniji, potem ne moremo pričakovati, da bodo tuji diplomati in tuje Vlade zaupale naši diplomaciji ali jo imele za verodostojno. Zato je povsem jasno, da bodo svoje zahteve in pogoje dvigale. Če se spet vrnem v primerjavo z gospodarstveniki. Mislim, da je v gospodarstvu to povsem jasno. Če delam in ko delam s stranko, ki ji zaupam, potem bom dostikrat delal na besedo in ne bom podpisoval podrobnih pogodb in ne bom zahteval dodatnih jamstev. Če pa delam z nekom, ko mu ne zaupam povsem ali pa v celoti, ali pa če delam z nekom, ki me je morda že kdaj izigral, potem bom zahteve postavljal drugače. Potem ne bom verjel na besedo, ampak bom zahteval dodatna jamstva in bom tudi po navadi postavljal nove pogoje. Mislim, da je v tej politiki, ki je dogovarjanje in ki je diplomacija, meddržavna gotovo je pogajanje in dogovarjanje, je mislim, da povsem enako.</p>
                  <p>Mislim, da nam Evropska unija že tako ali tako kaj dosti ne zaupa. Ampak dobro, to je drugo vprašanje. Še to malo zaupanja, ki smo ga po mojem zapravili in sedaj je povsem razumljivo, če nam ne zaupajo, če smo že bili v situaciji, da smo se o nekaterih svojih obljubah ali nekaterih svojih izjavah prerekali sami, smo jih povlekli nazaj, potem je za mene povsem jasno, da postavljajo nove zahteve, da zahteva Evropa jamstvo, ne zaupa več na besedo ministru, zahteva besedo predsednika Vlade, ne zaupa več predstavniku predsednika Vlade, zahteva, da parlament odloča, torej da to, kar Vlada obljublja, tudi parlament s svojim glasovanjem, z zakonom tudi potrdi. Mislim, da je z vidika pogajanj to povsem razumljivo. Tudi jaz bi ravnal povsem enako, če bi me nekdo, s katerim sem v pogovorih, izigral, pa je morda ta beseda prehuda, bi potegnil svojo besedo, potem bi zahteval drugačna jamstva.</p>
                  <p>Zdaj se lahko spet vrnemo k naši seji. Mislim, da bi morala Vlada in predvsem zunanji minister bi moral to tudi povedati, ker iz vsega tega, kar se dogaja, iz vseh teh papirjev mislim, da je jasno, da Evropska unija našemu zunanjemu ministru ne zaupa na besedo in mislim, da tudi ne zaupa na besedo predsednika Vlade. Ravno to je zahteva, da parlament sprejme določene zadeve. Zelo konkretno so zahtevali, kako naj se določene stvari v lastninskem zakonu spremenijo. Mislim, da bi bilo potrebno in bi bilo zelo koristno, če bi bilo približno tako ali še boljše s te govornice povedano, potem bi bili mi, poslanci in poslanke, postavljeni pred zelo jasno in neizbežno, ne bi se mogli izogniti, razen če bi šli iz dvorane, odločitev ali potrjujemo stališča Vlade, ki jih je postavila, ki jih je dogovorila v našem približevanju in vključevanju v Evropsko unijo in ki so na nek način zajete v španski pobudi in odgovoru na ta španski predlog. Odgovor bi moral biti praktično po dolgi razpravi sicer, po dolgi razpravi, ampak odgovor bi praktično moral biti zelo kratek: da ali ne; ali to zaupamo, ali potrjujemo ali pa ne. Mislim, da bi potem morali, še preden bi dali odgovor, jasno povedati, kaj pomeni, če rečemo da in kaj pomeni, če rečemo ne. Moje stališče, pa mislim, da tudi stališče naše stranke, ki jih pripadam, Krščanske demokracije, da bi morali v tem primeru odgovoriti z da. Ne za to, ker je zlato, ali zato, ker se cedita med in mleko v Evropi ali karkoli, ampak zato, ker mislim, da v tem trenutku in tudi v kakšnem poznejšem trenutku nimamo boljše izbire kot izbiro Evrope in tudi izbiro Evropske unije.</p>
                  <p>Lahko samo obžalujem, da nismo takega da izrekli pred kakšnim letom in pol, takrat je bila cena nižja, pogojev je bilo manj, zaupanje in verodostojnost pa je bila večja. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Repliki. Najprej ima repliko gospod Jančar, potem gospod Peršak in gospod minister.</p>
               </sp>
               <sp>
                  <speaker>JANEZ JANČAR:</speaker>
                  <p>Hvala lepa. Dva dni poslušam, kako bi bilo prav, da smo v Evropi. Tudi sam predsedujoči oziroma podpredsednik tega Državnega zbora je to ravnokar ugotovil in se danes v svojih nastopih že tretjič sprašuje, zakaj smo se sploh 14+1 pogovarjali. Jaz se tudi to sprašujem. Mi smo začeli Italijo vleči ven še pod ministrovanjem gospoda Peterleta, on je bil tisti, ki se je začel z Italijo nekaj posebej pogovarjati. Še celo skupaj sta z gospodom Martinom, mislim da celo na Bledu in v Ameriki ugotovila, da je treba fašizem in komunizem obsoditi, ga poravnati, se z naše strani opravičiti, potem bomo pa naredili ta korak, ki bo Italiji ustrezal, da bo  dala zeleno luč in potem se bomo lahko začeli pogovarjati z vsemi 15. Mislim, da je bilo kar nekaj korakov napačnih. Mislim, da tudi današnja razprava poteka v tem dialogu, mi, ki smo na Odboru za zunanje zadeve, vse vemo, vsi ostali bi pač morali to vedeti, če ne veste, pač niste dobro prebrali ali karkoli.</p>
                  <p>Moram pa reči, da letimo iz napake v napako, da si ne vzamemo toliko časa, da bi stvari res dali na papir in šli s celotnim paketom zakonodaje. Ne samo z enim zakonom, tako kot gremo zdaj na vrat na nos in hitimo in potem hodimo vsakdo s svojo stranko spraševat v tujino, v Avstrijo, v Italijo, če je to primerno, če smo pripravili tako prav zakonodajo, da vam bo ustrezala ali nismo. Gospodje dragi, dajte si prepisati italijanske zakone, pa boste videli, če bodo Italijani to sprejeli. Rekli bodo ne! In mi bomo v Evropi takrat, ko bodo Črna gora, zato, ker imajo več še tistih starih vezi s kraljicami in s temi, in bo Italija takrat, ko bo njim dala zeleno luč pa mogoče še komu, da ne bodo tisti begunci, ki so zdaj živeli v Sloveniji, celo lahko nepremičnine kupovali. Zato, ker ne vidim nikjer nobene varovalke, da bi temu lahko rekli ne. Zato, ker kdo pa pravi, da Srbija ne bo v Evropi takrat kot mi? Kdo pravi, da Hrvaška ne bo takrat v Evropi kot mi? In iz tega naslova se mi zdi, da je sicer ta seja izredno koristna, jo pozdravljam, ker mislim, da je prvič, ko je prišel kdo od ministrov v ta zbor, pa sploh vprašal oziroma mogoče še sploh ni vprašal, bomo šele danes ugotovili, kaj je vendar treba storiti, da lahko pridemo v Evropo.</p>
                  <p>Mi se vsi zavedamo, da vendar tam je naš prostor. Zdaj pa, ali gremo ali ne gremo, to je zdaj samo stvar tega. Zdaj, če bodo lahko tujci pri nas kupovali nepremičnine, upam, da jih bomo pod istimi pogoji tudi mi lahko tam kupili. Še enkrat bi pa rekel, vendar ne se - ob vsem tem se včasih malo sprenevedamo, pa rečemo, saj nam ni treba vprašati Italije. Mi smo Italijo sami začeli spraševati in zakaj ji danes sploh dajemo tak poudarek?! Če bi se mi o Sloveniji toliko pogovarjali, kolikor se o Italiji, bi bilo v Sloveniji tudi bolje, no! Res, da je malo v končni fazi to, kar se mi zdi, da je po nepotrebnem in da nam bo ravno zdaj ena od sosed tista, ki nam bo diktirala tempo. Mislim, da imamo mi tudi svoje mehanizme, ki lahko Italiji rečemo, dragi moji, šli ste tudi vi čez mejo in to moram reči, da bi lahko naš zunanji minister tudi pred mesecem ali pa pred dvemi meseci, ko so se prvi napadi začeli, okrog vseh teh fojb in vsega tega, kdaj vsaj v kontekstu, če ne že direktno odgovoril, pa rekel, da vendar Italija s tem načinom pretirava, najmanj, kar bi lahko, je to. Moram reči, da sem pričakoval, da bodo vse stranke na to odreagirale, pa mislim, da je bila to samo LDS, ki je na te napade odreagirala. Poglejte zadnjo številko "Mladine", pa vam bo vse jasno. Lepo vas prosim, gospod Peterle, ne delajte nam več tega, kar ste do zdaj delali! Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Če ste, gospod Jančar, replicirali meni, nisem se prepoznal, ste kvečjemu izkoristili to, da ste govorili o Italiji in pogovorih. Trdim, da se bomo morali z Italijo pogovarjati, zdaj, ali to vi hočete ali nočete. Gospod Peršak ima repliko.</p>
               </sp>
               <sp>
                  <speaker>ANTON PERŠAK:</speaker>
                  <p>K repliki sem se javil zato, ker se je, ne samo ob razpravi gospoda Mozetiča, ampak sicer ob teh razpravah se postavljajo nekatera vprašanja. Mislim, da si mora ta zbor sam sebi postaviti določena vprašanja. Najprej si moramo sami zastaviti vprašanje, ali Slovenija po kriterijih, ki veljajo v Evropski uniji, izpolnjuje pogoje za podpis pridruženega članstva? Vi vemo, da jih izpolnjuje, in kljub temu smo se pripravljeni dneve, cele dneve pogovarjati o tem, ali smo pripravljeni se pogovarjati še o nekakšnih dodatnih pogojih ali ne. Vsi vemo, da jih izpolnjuje. S tega vidika se mi zdi, da narobe, da preprosto se ne postavimo bolj odločno, kot se postavljamo že ves ta čas, kar se tega tiče.</p>
                  <p>Drugo, kaj pomeni španski predlog? Španski predlog pomeni, da pač v zakon napišemo, pa četudi v taki obliki, kot predlagajo nekateri, nekako na zalogo, napišemo, da bodo državljani držav Evropske unije lahko, ali pod pogojem treh let ali niti ne, ker španski predlog, v kolikor vem, pravzaprav vztraja, da ne s pogojevanjem treh let bivanja, kupovali zemljišča v Sloveniji, daje jim neke vrste predkupno pravico. To zahteva od nas kot pogoj za to, da bodo eventualno podpisali z nami sporazum o pridruženem članstvu. Danes smo slišali tukaj, pa ne v celoti, tisti, ki smo se pogovarjali, smo slišali predsednika litvanskega parlamenta. Litva je lani podpisala sporazum o pridruženem članstvu in je zdaj sprožila postopek za spremembo ustave v tej točki, ni še spremenila ustave. O amandmaju k ustavi se bo šele glasovalo čez približno tri mesece, so rekli nam na srečanju, so pa začeli postopek, 141 poslancev je glasovalo za začetek postopka. Ne glede zdaj na druge okoliščine, koliko so pač zemljišča v Litvi, koliko je interes za ta zemljišča glede na to, da ne meji neposredno na nobeno od držav, ki so že članice Evropske unije in tako naprej. Se pravi, situacija je bistveno različna. Najmanj, kar je, mi v enaki meri izpolnjujemo te pogoje, kot jih je izpolnjevala Litva in še katera država in v veliko večji meri najbrž, kot katera držav, ki je že podpisala sporazum o pridruženem članstvu. Zdaj se mi pač moramo vprašati, da ne govorim o tem, kaj pomeni z nekega vidika čistosti zakonodaje napisati v nek zakon, ki bo začel veljati 15 dni po objavi in ne bo v skladu z ustavo. Njegova določba ne bo v skladu z ustavo, ki velja. Ne glede na to, da bomo mi napisali recimo, da se bo začela ta določba uporabljati čez dve leti ali pa kaj podobnega, ampak de facto ne bo v skladu z ustavo, če se to napiše. Ampak to mimogrede.</p>
                  <p>Kaj pomeni pristati na španski predlog, ki je, kot pravim, zakamufliran predlog nekoga drugega. Pomeni, po mojem prepričanju, da smo pristali na to, da nismo enakopravna država z nekaterimi drugimi državami. Pomeni tudi to, govori se o ceni, od nas se zahteva nekakšna cena in zdaj se sprašujem, ali je evropsko pristati na to, da te nekdo obravnava neevropsko, kajti očitno so ostale evropske države obravnavane na drug način. Se pravi, da je Slovenija ali, recimo temu obravnavana vsaj kot balkanska država ali ne vem kot kakšna. Mislim, čeprav je to težko reči, ampak da Slovenija na to mora reči ne, na to zahtevo, ne pa se odpovedati prizadevanju za podpis sporazuma o pridruženem članstvu, niti sicer. Zato, kajti nekaj sem prepričan. Če bomo na tej točki rekli da, se bo pojavila naslednja točka, na kateri bo spet treba reči da in zato, ker sem prepričan, da če bomo rekli ne, bomo veliko prej podpisali sporazum o pridruženem članstvu, kot če bomo rekli da. Hvala.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Gospod minister.</p>
               </sp>
               <sp>
                  <speaker>ZORAN THALER:</speaker>
                  <p>Hvala lepa, gospod predsedujoči. Rad bi se na kratko oglasil na prvi del vašega nastopa, ki se mi zdi vsebinsko zelo pomemben. Namreč, tudi replika gospoda Peršaka kaže, da se v bistvu zelo dobro zavedamo, o čem teče razprava včeraj in danes in kljub temu bom še enkrat to ponovil. Namreč, vi ste rekli, da Vlada ni dovolj jasno postavila, za kaj pravzaprav gre oziroma o čem je potrebno, da se slovenski parlament odloča. O tem smo včeraj obširno govorili, morda potrošili preveč energije za razpravo o osebah, manj pa o vsebini stališč. Ponavljam, da je moja razprava šla na vsebino stališč predvsem zato, da čimbolj klasično pokažem, v čem je problem slovenske zunanje politike. Kolega Peršak me potrjuje v prepričanju, da se ve, o čem se razpravlja. Je pa res, da v tej prvi fazi razpravljamo o sedmih točkah stališč o strateški ravni naših odločitev, da pa ta razprava, o kateri je gospod Peršak ravnokar govoril, o španskem predlogu, zakonu in tako naprej, če sem prav obveščen, prihaja na vrsto v kratkem kot 31. točka redne seje. Mislim, da je ta vrstni red pravilen in zdaj, ko razpravljamo o teh sedmih točkah, pripravljamo politični teren za odločitve ob tem samem zakonu. Tu bi rad zelo odgovorno opozoril na dejstvo, da recept, ki ga je ravnokar predlagal gospod Peršak, po mojem globokem prepričanju ni uresničljiv. Se pravi, zahvalimo se za vsebino predloga španske pobude in nadaljujemo svoja prizadevanja. To je verjetno uresničljivo v kakšnem letu ali dveh predaha. V tej fazi pa ne. Že dopoldne sem izrazil svoje stališče, da ta predah, po mojem mnenju, Sloveniji ne koristi, nasprotno, škoduje ji in ni v našem nacionalnem interesu.</p>
                  <p>Vprašanje Litve je zelo zanimivo. Litva je, preden je podpisala sporazum o pridruženem članstvu, sprejela parlamentarno resolucijo o tem, da bo to storila. Se pravi, da je bila to zaveza parlamenta, da bodo spremenili ustavo. Pri nas parlament tega ni storil. Kljub temu, da je Vlada sprožila ta postopek na svojem nivoju in v okviru svojih prerogativov in odgovornosti. Vemo, da ta predlog v bistvu počiva v predalu. Se pravi, da je tu pomembna razlika med našo sedanjo situacijo in situacijo Litve, preden je podpisala pridružitveni sporazum. Danes smo slišali iz najbolj kvalificiranih ust predsednika parlamenta Litve, da oni ta postopek normalno nadaljujejo in celo vemo, kako visoko večino dosegajo pri tem.</p>
                  <p>Se pravi, želim poudariti, da ne drži to, da obstajajo tako velike razlike med tretiranjem nas in vseh ostalih. Je pa res, da smo si pri nas ustvarili veliko strahov s to politizacijo, ki smo ji priča, v kateri vsi sodelujemo, ki je logična po svoje tudi za... glede na to, kaj doživljamo s strani zahodne sosede. Ravno danes imamo spet v bistvu primer dokaj grobih izjav predstavnikov zahodne sosede. Strinjam se s pozivi, da bi mi morali še bolj odločno nastopati. Vendar bi bilo prav, da je temu primerna tudi podpora za tako odločno nastopanje. Sicer pa mislim, da nastopamo dovolj odločno, pa tudi racionalno in zmerno, da ne prilivamo olja še bolj na ogenj.</p>
                  <p>Gospodu Mozetiču bi rad zagotovil, da Vlada predlaga ravno to, kar on pričakuje, se pravi stališča, ki naj bodo čimbolj nedvoumna, jasna in precizna, tako da se izognejo različnim interpretacijam in da so jasno sporočilo Evropski uniji in na podlagi tega tudi sprejem španskega predloga v okviru obravnave zakona o lastninskih in drugih stvarnih pravicah. Po moje takrat ostaja še vprašanje, ali iti v posebne odločitve ob tem zakonu, kjer se bo eksplicitno povedalo, kaj Državni zbor zastopa, vendar mislim, da bo to takratna razprava odločila. To so zelo jasne dileme, jasne odločitve, da ali ne. Nekaj vmes, po mojem prepričanju, v tej fazi ne pride v poštev. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednji ima repliko gospod Peterle.</p>
               </sp>
               <sp>
                  <speaker>ALOJZ PETERLE:</speaker>
                  <p>Gospod podpredsednik, spoštovane poslanke in poslanci! Zelo bi bil vesel, če bi gospod poslanec Jančar tvegal slovo od formule, ki se že kar nekaj časa vrti o tem, kdo je kaj začel ali kdo je kaj končal. Rad bi ga spomnil, da sem kot zunanji minister nasledil ministra Rupla, prevzel za njim posle, kakršni so bili, vključno z, recimo temu, tako imenovanim italijanskim vprašanjem. Med drugim sem nasledil tudi odprta vprašanja pri sklepanju kooperacijskega sporazuma z Evropsko zvezo, zadevo uspešno razrešil in dosegel, da smo kooperacijski sporazum podpisali, kljub težavam, ki so bile na začetku. Kar zadeva Oglej, bi rad ponovno povedal in poudaril, da zunanji minister ni potoval po lastnih namenih, ampak po sklepu Vlade oziroma po tem, ko sta se v Trstu srečala dva predsednika vlad, gospod Drnovšek in gospod Berlusconi, in je bilo takrat dogovorjeno, da zunanja ministra pripravita nekaj, kar bosta podpisala oba predsednika na naslednjem srečanju, ki je bilo tudi planirano v Italiji. Bi prosil torej, da vidite delo zunanjega ministra v tem kontekstu.</p>
                  <p>Kar zadeva preteklost, glede prvega dela vašega stavka o komunizmu in fašizmu, se povsem strinjam. Meni je vseeno, ali je zločin pod to ali ono barvo, pod to ali ono nacijo, jaz ga obsojam, obsojam fašistične in komunistične zločine.</p>
                  <p>Kar pa zadeva dolgove, mi smo se v Ogleju ravno poslovili od zamisli, da bi govorili v smislu, kdo je komu kaj dolžan. To je bil tudi dosežek Ogleja. Ker ste omenjali New York, že tam sva z ministrom Martinom govorila o tem, da pojdimo stran od preteklosti in se usmerimo v prihodnost.</p>
                  <p>Sedaj pa še replika gospodu Peršaku. Glejte, to se večkrat ponavlja, češ, kako se je godilo onim šestih državam ali devetim državam, ki že imajo asociacijo, in kako se godi nam. Pravim, da nismo bili v paketu, zato nam Evropska zveza pač postavlja drugačne pogoje, zakaj in kako, je znano. Bil bi zelo vesel, če bi šla večja delegacija takrat v Bruselj, da bi slišali, kako nas vidijo in slišijo v Bruslju. V Bruslju so zelo preprosto povedali zadeve. Povedali so datum in izjavo, slovenska Vlada je rekla ob koncu septembra leta 1994, harmonizirali bomo zakonodajo, predsednik Vlade pa je v pismu pristal na španski predlog, torej, čakamo, da boste to uresničili, in v tem smislu se povsem strinjam s tem, kar je povedal malo prej poslanski kolega, gospod Mozetič. Tukaj se prav dolgo ne bo treba sprenevedati. Oni tudi pravijo, vi ves čas trdite, da ste najboljši, da želite biti najhitrejši, torej, tudi kaj storite za to, v skladu s svojimi obljubami.</p>
                  <p>Zdaj pa še nekaj v zvezi s tole, mislim, da je minister rekel, grob odgovor. Ne vem, na kaj je mislil, ampak sem od STA dobil negativno oceno ministrice Agnellijeve, kjer so objavo bele knjige označili kot negativno znamenje v času italijanskega predsedstva. Zanimivo zame je tudi to, ker sem veliko govoril o bontonu. Ministrica je pojasnila, da je včeraj sprejela novega slovenskega veleposlanika v Rimu in prav med pogovorom po telefaksu prejela obvestilo o dokumentu slovenske Vlade, in tukaj imam podčrtano in ne sodišča, v katerem se govori o strahotah, ki so jih storili Italijani pri fojbah. Italijanska stran je šla na preteklost preko sodišča, mi pa z macolo preko Vlade. Spet mimohod. Včeraj mislim, da je že minister, pardon, gospod poslanec Hvalica opozarjal na to, kakšen odmev utegne biti in žal je ravno tak, kot je dejal. Upam pa ob tem nekaj, da je naš novi veleposlanik dr. Bekeš v Rimu danes zvedel tisto, na kar mi včeraj ni mogel minister Thaler odgovoriti, kaj je tisto, kar Italiji zadostuje za podpis asociacijskega sporazuma. Ali so to naša stališča, ali je prva obravnava zakona, ali je sprejeti zakon in objavljen v uradnem listu? To bi rad po tem srečanju v Rimu zvedel, ker bo močno olajšalo naše odločanje. Hvala.</p>
               </sp>
               <sp>
                  <speaker>PREDSEDNIK MIROSLAV MOZETIČ:</speaker>
                  <p>Hvala lepa. Naslednji ima repliko gospod Jelinčič.</p>
               </sp>
               <sp>
                  <speaker>ZMAGO JELINČIČ:</speaker>
                  <p>Hvala lepa. Najprej replika gospodu Thalerju, ko je govoril o Litvi. Res je. Litvanski parlament je sprejel sklep, da bo začel razpravo o tej zadevi in začel je razpravo, vendar ni obljubil, da bo sprejel to, da bodo spremenili ustavo. Poleg tega je Litva nekaj drugega kot Slovenija, bistveno nekaj drugega. Litva s približno tisoč 200 dolarji na glavo je bistveno v slabšem položaju kot Slovenija z okoli 9 tisoč dolarji na glavo in gotovo, vsaj na kratek rok, se Litvi gotovo splača v Evropsko unijo, ne glede, kaj bodo ponudili Evropi. Pri nas je pa to že drugo vprašanje, kajti ko bo šla Litva v Evropo, gotovo bo dobivala subvencije, ki so jim oziroma, ki smo jim včasih, v času SFRJ, rekli denar za nerazvite. Slovenija gotovo ne bo dobivala tega denarja, ampak bo morala plačevati v tisto, kar smo včasih rekli, v fond za nerazvite. Nekaj takega se nam lahko zelo hitro zgodi, še posebej, če bodo pred nami sprejete v Evropo Slovaška, Madžarska, Romunija, Bolgarija in podobno. Kajti kvota, ki jo Evropa določa za to, koliko gre v državo oziroma kdaj začne plačevati, bo gotovo morala biti spuščena precej nižje, drugače ne bodo preživeli. Preprosto pa je potrebno vedeti, da Evropa tega gotovo ne dela iz ljubezni do Slovenije, ampak iz koristi in tukaj moramo biti previdni.</p>
                  <p>Zato se z gospodom Peršakom strinjam, da je treba iti dosti bolj počasi in dosti bolj s ponosom v Evropo. Če bomo šli bolj počasi, nas bodo prej sprejeli. Dejstvo je, da dogovorjeno je približno, kdaj bo Slovenija sprejeta. Italijani v tem medčasju igrajo na svoje instrumente in poizkušajo pridobiti, karkoli pač. Predvsem Velika Britanija je dala Italiji prosto pot in zeleno luč, da lahko poizkuša dobiti od Slovenije karkoli. Če bo dobila, prav, če ne bo dobila, pa tudi prav. Gre samo za to, kaj bo naredila naša Vlada in tukaj se bojim, da bo naša Vlada naredila napako. No, da je pokazala nekaj pokončnosti, pa je vsaj to, da je včeraj prišla, po mojem, upam, da šele prva bela knjiga ven. Da je to prvi dokument od vrste dokumentov, ki bodo marsikaj povedali.</p>
                  <p>Pa še gospodu Jančarju, ki je rekel, da je samo Liberalna demokracija naredila nekaj v zvezi s vprašanjem fojb. Moram povedati, da je Slovenska nacionalna stranka že 13. marca poslala pisno poslansko vprašanje Ministrstvu za notranje zadeve in Vladi, kdo je dal gospodu Pirini možnost, da je fotokopiral tajne dokumente in menda odnesel 900 fotokopij v Italijo in na osnovi teh fotokopij je nastalo marsikaj, kar prihaja z one strani. 18. marca je dala naša poslanska skupina Vladi tudi pobudo o začetku sodnih postopkov proti italijanskim vojnim zločincem, ki so vojne zločine zagrešili na območju Republike Slovenije od začetka trajanja fašizma, od leta 1922 oziroma od leta 1918, kar je velik del Slovenije prišel pod fašistično diktaturo, pa vse do leta 1945, ko je navkljub temu, da je Italija 9. septembra 1943 kapitulirala, okrog 22.000 italijanskih fašistov prestopilo v enote SS in so še naprej klali Slovence. Hvala.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednji ima repliko gospod Zagožen.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Spoštovani zbor! V svojem zadnjem nastopu je gospod minister Thaler dokaj jasno povedal, kaj Vlada želi doseči na tej seji Državnega zbora. To je legitimirati tisto strogo zaupno deklaracijo Vlade iz septembra 1994, ki smo jo že obravnavali tudi v Državnem zboru, in smo morali to obravnavo izsiliti in smo tak način dela Vlade tudi obsodili. Legitimirati želi tudi pristanek Vlade na španski predlog in dobiti zagotovilo Državnega zbora, da bo pristal na ponujene rešitve v zakonu o lastninskih in stvarnih pravicah, to pa pomeni hkrati tudi, da bo spremenil 68. člen ustave. Najbrž je treba stvari zelo jasno definirati, da vemo, kaj kdo želi in o čem naj bi odločali. Nisem pripravljen za vse to dati svojega glasu. Ne strinjam se s tem, da bi bili potem, pod takimi pogoji, ko bi postali najprej pridruženi člani in kasneje tudi polnopravni člani Evropske unije, enakopravni z Italijo in da zdaj to nismo. Doktor Bučar je zelo jasno, in v tem mu nihče ni odgovarjal, povedal, kaj pravzaprav Italija hoče. Hoče legitimirati okupacijo slovenskega ozemlja po prvi svetovni vojni tja do druge svetovne vojne, do njenega poraza v drugi svetovni vojni. Hoče Sloveniji naložiti neko zgodovinsko krivdo pa tudi če tako na zavit način, da pri tem ostaja povsem nedolžna in gre za na videz zahteve Bruslja, Evropske unije, po spremembi slovenske zakonodaje in uskladitve z evropsko zakonodajo. Hoče doseči tudi predkupno pravico. Zakaj? S kakšnim namenom? Kako lahko potem govorimo o tem, da bomo enakopravni z Evropsko unijo, če pa ne bomo enakopravni niti z drugimi potencialnimi in prihodnjimi članicami Evropske unije, ki vstopajo v Evropsko unijo pod povsem drugačnimi pogoji.</p>
                  <p>Gotovo Italija pri tem ne vztraja zaradi tega, da bi, recimo, rehabilitirala svojo preteklost, svojo zgodovino. Ampak ima očitno, vsaj ko jasno postavlja zahtevo po predkupni pravici za nepremičnine in za ozemlje v Sloveniji, neke namene za prihodnost. Zdaj bom poskušal kar se da točno citirati Machiavellija, mislim, da ni bil naključno Italijan, ki je pred štirimi stoletji zapisal takole: "Kdor hoče kolonizirati tujo deželo, naj tja pošlje priseljence. To je veliko manj agresivno, je veliko bolj civilizirano kot pa poslati vojsko in tudi veliko ceneje je." Torej, zaradi tega, o čemer je govoril gospod Bučar, da zahodne sile tekmujejo v tem, kako bodo zasedle prazen prostor vzhodno od meja Evropske unije. Ali si Italija pripravlja teren za to akcijo? To potem pomeni Evropsko unijo, na kakršno ne pristajam. Na takšno Evropsko unijo mi ne bomo pristali in vsaj Slovenska ljudska stranka je že nekajkrat jasno povedala in to hočem zdaj ponoviti - ne pristajamo na to, da bi dali kakršno koli možnost politično motiviranemu kapitalu. V tem primeru gre ravno za to. Nekaj drugega so, recimo, na podlagi vzajemnosti evropske pravne norme, ki tudi niso povsem enotne pri lastninski zakonodaji, ko gre za svoboden pretok tudi kapitala, blaga in ljudi in tako naprej, v tem primeru govorimo o lastnini, če gre za ekonomsko aktivnost, ki ima ta in edini namen. Nekaj drugega je pa, če imamo utemeljene razloge in mislim, da je teh razlogov dovolj, da lahko govorimo tudi o politični motivaciji in o pripravi pravnega terena za učinkovit nastop tako politično motiviranega kapitala. Gre torej za neko...</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Gospod Zagožen, prosim, če postopno zaključite.</p>
               </sp>
               <sp>
                  <speaker>DR. FRANC ZAGOŽEN:</speaker>
                  <p>Takoj bom. Za neko stalnico v italijanski politiki in mislim, da ne držijo teze, da bo naš vstop čez dve ali štiri leta dražji. Če bomo ugotovili, da je cena previsoka, pač ne bomo vstopili, niti čez dve, niti čez štiri, niti čez deset let. Mislim pa, da bo Evropa spoznala, da to ni prava prihodnost Evrope in da bomo lahko vstopali veliko bolj enakopravno. Zato tudi mimogrede, mislim, da bo morda kljub vsemu še vredno premisliti o 5. točki predlaganih sklepov. Hvala.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednji ima repliko gospod Pregelj.</p>
               </sp>
               <sp>
                  <speaker>ŽARKO PREGELJ:</speaker>
                  <p>Spoštovani! Protestiram! Protestiram proti takemu ignorantskemu odnosu ministra do razprav, ki so bile opravljene na današnji seji. Hkrati pa tudi protestiram proti zapostavljanju dejstev. Že gospod Zagožen vam je jasno povedal, da ste v svojem zadnjem nastopu jasno kršili realna dejstva. Vlada je sprejela deklaracijo 30. septembra 1994. Ni je dala v javnost. Ni je ponudila v sprejem Državnemu zboru na podlagi 168. člena ustave, kjer lahko Vlada začne postopek za spremembo ustave. Ampak jo je ponudila tujim državam, tujim Vladam. Imeli ste pač večino v Državnem zboru in zato ni prišlo do ustavne obtožbe pred Ustavnim sodiščem. To je vse. Ni pa res, da ste imeli prav, kajti ne morete zdaj, ko ugotavljate, da ste storili napake se zgovarjati, češ Državni zbor ni sprejel te vladne pobude. Saj je niste dali. Dali ste jo bistveno kasneje, takrat, ko je bilo jasno, da jo morate dati. Sicer bodo vsa vaša nadaljnja dejanja protizakonita, protiustavna in nelegitimna. Zato ne razumem, zakaj ne želite videti in slišati tega, kar smo nekateri rekli. Nekateri smo rekli dejansko tako. V tem trenutku ne moremo v Evropo, v tem trenutku je cena previsoka, v tem trenutku pomeni, da bomo še nekaj časa čakali in moramo čakati. Ko čakamo, moramo ta čas čimbolje izkoristiti in pripraviti vso zakonodajo, ki naj bo skladna z evropsko, ki naj ustrezno zaščiti, tako kot ščiti Evropa svoje dobrine. In samo to je osnovno sporočilo.</p>
                  <p>Dokler bo obstajala Švica izven Evrope, je lahko tudi Slovenija, pod pogojem, kot ga ima Švica, približno bogastvo istega velikostnega razreda, kar pomeni ne 9.000, ampak 18.000 na glavo prebivalca dolarjev na leto. Samo to je tisto dejstvo, ki ga bo Evropa korektno razumela in v katerem bomo lahko enakopravni partner. Zaradi tega so vsa vaša tvezenja o politiki in podobnem, ki je vse skupaj pokvarila, v bistvu živa neumnost. Oprostite, da uporabljam take trde izraze, ampak dejansko so to neumnosti. Prosim vas, da jasno pojasnite, zakaj ne želite zadev predstaviti realno. Sedaj nam je popolnoma jasno, da Slovenija ne bo prišla nič prej v Evropo, ne bo prišla pred paketom srednjeevropskih držav, ker ne sme priti. Poleg tega je v ozadju, v globalno strateškem pogledu problem Rusije. Rusija tudi ne bo pustila kar tako, da se zadeva vse skupaj odvija. Kako se to dogaja, smo videli na Balkanu. Zato je pač potreben čas. Prosim vas, ne prodajati nepreverjena dejstva za potrebe vaše dnevne politike, kajti samo to je v ozadju. Dnevna politika, ki se bo končala letos novembra ali pa decembra. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednji ima repliko gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Sicer je že bila replika na primerjavo Litva - Slovenija, ampak bom še dopolnil, ker to, kar bom povedal, pač ni bilo povedano. Je pa zanimivo. Danes je bilo večkrat povedano, češ, naj bi šli po tej poti Litve, s tem, da dovolimo tujcem nakup zemlje in tako dalje. Ampak mi se lahko primerjamo slovenski narod - litovski narod, potomci, staroevropski narodi, recimo, potomci Baltovenetov in tako dalje. To drži vse, specifična kultura in tako dalje, nikoli nismo napadali druge, drugi so nas in tako naprej. Ampak geopolitični položaj Litve ali pa Slovenije je različen. Poglejte. Litva, Rusija bo priključila Belorusijo, potem mora Rusija narediti koridor skozi Litvo do svoje vzhodne Prusije in na koga naj se Litva opre. Za Litvo je res rešitev to, da se naslanja na NATO pakt, da se naslanja na zahod in da se ubrani Rusov. Med drugimi ima 30% ali 40% prebivalstva rusko govorečega, niso samo Rusi, ampak uradni jezik priseljencev, različnih vrst iz nekdanje bratske Sovjetske zveze je ruski in imajo to potencialno nevarnost v svoji državi. Medtem, kako bi rekel, za to ni primerjave med Litvo in Slovenijo, ker Slovenija, recimo, če jo kdo ogroža, potem jo, kot je bila razprava tukaj že povedana, se strinjam, Italija, ali pa jo ogroža mogoče Hrvaška ali kakorkoli, iz juga ali pa iz zahoda. Najbrž, da bi z Nemci lahko naredili pakt, vsaj začasen. Se pravi, tako kot se Litva naslanja sedaj na zahod, ker ima Ruse pred nosom in ker jih bo imela prej ko slej na mejah in znotraj meja. Saj to je, podobna primerjava je bila, tako nas ogroža, kot Litvo Rusija, nas Italija. To je razlika. Mislim, samo glede zidov, pa bi rekel, gospoda Mozetiča bi prosil, da drugič uporabi kakšne druge primerjave. O zidovih okrog Slovenije nisem nikoli govoril. Recimo, sem pa že govoril, že on, ki je bolj v vladni stranki in ima vpliv, sem govoril predvsem, da bi bilo dobro narediti cesto med Slovenijo in Hrvaško, po kateri patrolirajo oklepna vozila, to sem rekel, ampak o zidovih nisem govoril.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Naslednji ima repliko gospod Peršak.</p>
               </sp>
               <sp>
                  <speaker>ANTON PERŠAK:</speaker>
                  <p>Rad bi se nekako odzval na besede gospoda ministra po eni strani, po drugi strani pa tudi na besede gospoda Peterleta. Rad bi postavil vprašanje. Ali je italijanska zahteva, zdaj garnirana s tako imenovanim španskim predlogom, nekaj posebnega ali ni? Prepričan sem, da je. In je drugačna, kot so bile zahteve do Litve in do katerekoli druge države. Poleg tega gre še za eno stvar. Od nas se ne zahteva zdaj več ali pa vsaj ne eksplicitno, najprej sprememba ustave, kar bi bilo normalno in potem to vpisati v zakon, ampak se zahteva pravzaprav, ali pa se vsaj tako interpretira, da zapišemo nekaj v zakon, kar ne bo skladno z določbo ustave, ki velja.</p>
                  <p>Mislim, da je bila napaka storjena že prej, in zato ne dolžim gospoda ministra. Napaka je bila takrat storjena, ko smo pristali na to, da smo se začeli z Italijo posebej pogovarjati o pogojih za vstop v Evropsko unijo oziroma za podpis sporazuma o pridruženem članstvu, se pravi, o nekaterih bilateralnih pogojih za ta podpis. Ali, kaj bi morali takrat narediti, je danes lahko biti pameten.</p>
                  <p>Vem tudi to, da tvegam, da bom razumljen kot nekakšen evroskeptik in da bom razglašen kot patetični nacionalist, kar mislim, da nisem. Ampak mislim pa, da bi vsi tu notri morali biti državotvorni. Namreč, zakaj pravim, da bom videti patetičen? Rad bi vam citiral dva verza, ki ju je napisal isti pesnik, kot je napisal besedilo državne himne, sta pa po duhu zelo sorodna. V neki pesnitvi, zelo znani, ki se veliko ukvarja z usodo Slovencev, je napisal ta pesnik, da je "oblast in z njo čast, kot pred spet naša bode last". Gre za oblast na svojem teritoriju in gre za čast kot nek pogoj, da država obstaja, da si zagotovi, recimo temu, trajnost in da si zagotovi tudi spoštovanje drugih, ki se z njo pogovarjajo. Za to gre. Tisti trenutek, ko neka država in v zgodovini je veliko primerov za to, začenja pristajati na to, da je obravnavana na drug način kot druge države, kakorkoli že zveni res patetično, na nek način izgubi čast in s tem izgubi tudi tisto, da bi bila predmet normalne obravnave drugih držav. To je v principu paradigma nacionalne varnosti, v principu. Mi delamo dve napaki, o tem sem prepričan. Delamo napako, da smo se pripravljeni pogovarjati o posebni ceni, ki naj bi veljala za Slovenijo in potem ugibamo o višini te posebne cene, ki naj bi veljala za Slovenijo in delamo napako, še eno, da jemljemo to vključevanje v Evropo kot nekakšno tekmovanje in ves čas razglabljamo o tem, ali bomo prej kot nekdo drug ali pa malo kasneje kot nekdo drug dosegli, recimo, podpis pridruženega članstva. V takšnih tekmovanjih, nekaj izkušenj s tem imam tudi sam iz nekdanjih časov, je zelo nevarno, da kadar te preveč obide tekmovalni žar, se začneš ukvarjati z dopingom. Posledice so dvojne. Prvič, da te lahko izključijo iz tekme, drugič so pa lahko velike škode za lastni organizem. Hvala.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Repliko ima gospod Geržina.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Spoštovani! Mogoče bo slišati, kot je bilo že rečeno, patetično, ampak vendarle moram najprej povedati, da je zame slovenskost kvaliteta. To sem že večkrat tukaj, za to govornico povedal in ponavljam. To je prvo, kar moram povedati. Vendarle, da bi to slovenskost ohranili, je treba nekaj storiti. Vsi tisti, ki ste danes govorili, da je treba iti v boljšo kvaliteto življenja,  bom pa tako rekel. Varnost države in to državo imamo, državo imamo in imamo možnosti, da se enakopravno kot suverena država postavimo po robu kakršnimkoli poizkusom, da bi nekdo nekaj prišel proti našemu, ali ozemlju ali državi ali državnosti ali slovenskosti, se lahko postavimo. Vendar nevarnost, če se spomnite vsi, včasih je bilo bolj, ko so nas spodbujali, kako je treba gospodarstvo razvijati in tako naprej, ampak je dejstvo. Varnost pomeni tudi socialni mir. Če imamo socialni mir, če nam raste narodni dohodek, od 9.000 pravimo, da ga imamo, ker smo zdaj približno kot te članice, nižje, v Evropski zvezi, kot so Portugalska, Grčija, pa še celo nižje in tako naprej, da raste. To je tista varnost slovenstva. To moramo omogočiti.</p>
                  <p>Zdaj prehajam pač na to in repliciram tistim, ki pravijo: bolj počasi. Nič počasi, mi smo rekli, mi se osamosvajamo nekega dne, smo rekli in smo to storili. Mi smo rekli, da pač bomo živeli v Evropi. Zdaj živimo v Evropi pogojno. Danes je bilo že rečeno, treba je pač slediti tistim navadam, ki v Evropi so. Mi imamo 70% izvoza v Evropo. To je včeraj povedal ministrski predsednik. Če nekaj ne uredimo, bomo padli zdaj iz te kvote, ker je embargo padel za Srbijo, oni bodo zahtevali v kratkem, ko stabilizirajo svoje gospodarstvo, tudi del svoje kvote pri Evropejcih in bodo rekli: "mi hočemo 40 ali pa 50% tega". Takoj se znajdemo pred dilemo, kaj bo s tistim izvozom, kaj bo z izvozom, ko začne delovati scheengeski sporazum de facto. Se pravi, da že velja. De facto, kaj bo zdaj, kako bomo mi izvažali. Kako bodo naši podjetniki delali in delovali v Evropi, ker tja izvažajo, ker drugam pač nimajo. Naše tržišče je premajhno. In spet, če hočemo tovarno in socialni mir in stabilnost države, potem moramo pač tja, kjer vidimo rešitev. Glejte, do mene so prišli, ne vem če verjetno tudi do vas s Primorskega sindikati in so rekli: "dajte nekaj storiti, na desetine tisočev delavcev dela v Italiji". Ali so hlapci, ali bom zdaj rekel: "domov naj pridejo", pa kaj bomo doma delali, če nimamo denarja, jih imamo 120.000, 130.000 doma. Na drugem koncu je enako. Hodijo delat v Avstrijo. Recimo: "Ostanite doma." Zelje in krompir. Ne vem, če bo. Kaj hočemo narediti. Pravite, da so rekli, da bo kmetijstvo "nastradalo". K meni so prišli iz kmetijskih zadrug, verjamem, da tudi k drugim in prosili: "Dajte nekaj narediti, da bi izvažali mleko v Trst, mleko v Staro Gorico, mleko v Milano in ne vem, kaj še vse, kot Alpsko mleko. Vplivajte pri Vladi, ki se poznate in tako naprej, da bomo  dobili neko subvencijo, da bomo šli naprej". Ali hočemo reči: "Veste kaj, mi ne bomo sodelovali. Mi smo začeli zdaj zid zidati, pa bomo strelske line naredili, pa puške ven postavili, moderne, pa se bomo branili, kar bomo pa imeli notri, bomo pa imeli." Se pravi - to je zame počasno. Počasnost pa je treba očitati namreč tudi Vladi. Počasnost in okornost. Namreč, mi smo počasi prilezli po kolenih...</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Gospod Geržina, počasi...</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa. Bom takoj. Po kolenih smo prišli iz Ogleja v Canosso. To je tista počasnost. Bolj počasi, ko gremo, več časa je, da nekateri razmišljajo, kaj bi še to in drugo pridobili. Mi pa želimo, da smo čimprej tam, kjer lahko zagotavljamo varnost naše države, uspešno in kvalitetno življenje naših državljanov. Zdaj pa dajmo o tam razmišljati, pa še enkrat za konec rečem, mogoče se pa vprašamo tudi, koliko to stane in koliko to plačamo. Danes sem že postavil vprašanje ministru, pa ni odgovoril. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. S tem smo z replikami zaključili v tem delu. Naslednji razpravljavec je gospod Lojze Peterle.</p>
               </sp>
               <sp>
                  <speaker>ALOJZIJ PETERLE:</speaker>
                  <p>Spoštovani! Mi je žal, da ni tukaj poslanca Bučarja, ker bi v tem primeru več govoril o dubito, ergo sum ali o cogito, ergo sum, ampak moj predlog za izredno sejo Državnega zbora na zunanjepolitično temo je bil utemeljen tudi s tem. Naj se tisto, kar se je tu in tam sumilo, enkrat pokaže v Državnem zboru in potem, ko vse to povemo, se tudi odločimo.  </p>
                  <p>Potrebno je opraviti temeljito razpravo o temeljnih vprašanjih. Vprašanje, ki ga je odprl gospod poslanec Bučar o identiteti, je eno teh temeljnih vprašanj. Vprašanje je pa, katera vprašanja si v tej zvezi postavimo. Kar zadeva mene ali Krščanske demokrate nasploh, se ni treba spraševati, ali še slovenstvo ali nič več. Ali, zakaj smo delali državo in tako naprej. Za nas je relevantno vprašanje kako še, kako torej utrjevati slovenstvo, našo nacionalno identiteto naprej. Nobenega nisem slišal tudi govoriti proti identiteti, proti slovenstvu, proti vrednotam, povezanih s tem. Zato mislim, da je brez potrebe, da si retorična vprašanja kar naprej postavljamo, namesto da bi se opredelili do vprašanj, ki so bila že postavljena. Jasno je tudi, da narodnost ostaja ključna kategorija tudi v mednarodnih odnosih. Rad bi spomnil na smernice, ki so menda v razpravi ta čas, na strani 39 piše med temeljnimi vrednotami in tako naprej: ohranjanje in razvijanje narodnostne identitete, se pravi, stvar je s tega vidika v predlogu smernic Vlade, ki so bile pripravljene že spomladi 1994, pokrita.</p>
                  <p>Zdaj pa se, pravim, pogovarjajmo o tem, kako bomo to identiteto uveljavljali naprej in kaj pri tem pomeni naša dinamika približevanja, kaj pomeni zaostajanje, kaj pomeni hitrejša dinamika. Namreč, nihče ne govori natančno o tem, o ceni, vsak postavlja splošno vprašanje, ne za vsako ceno. Želim slišati tiste, ki menijo, da vladni predlog ni primeren za potrditev, katero ceno bi pa sprejeli oziroma kdaj bi jo sprejeli, kdaj bi bili pripravljeni o tem odločati? Vprašanja so zelo natančna, ta, ki jih je postavil že gospod Geržina, kako pa odgovarjati na gospodarsko vprašanje. Mi je žal, da Vlada ne uporablja bolj tega argumenta, kajti gospodarskih raziskav je bilo kar nekaj opravljenih in za kmetijstvo, recimo, se ve, da bi kar nekaj let dobivalo več z vrha, kakor dobiva sedaj od Slovenije, če bi bili v Evropski zvezi. Torej, mene ne zanima to: že, že, ampak...kdaj drugič, in kako drugače... - ampak, kako uveljavljati to našo voljo, ki je bila na splošni način že zapisana.</p>
                  <p>Recimo, ko se tukaj govori o možnosti, da bi bili mi kar nekakšna Švica, ki bi rada hitro prišla do podvojitve nacionalnega dohodka per capita, se sprašujem, čeprav ni to kronski argument, zakaj se pa Malti in Cipru, ki sta čudovito lepa otoka, ki služita od turizma ali pa zakaj Ciper z "off shore" logiko sploh razmišlja o Evropski zvezi? Ni na tako, bi rekel, strašno nevarnem območju, ali pa je Slovenija na podobni geopolitični tektoniki kakor je Ciper, pa vendar želijo biti v prvi vrsti oziroma tudi bodo v prvi vrsti pri pogajanjih za nove članice. Zakaj je Madžarska že dala vlogo za polnopravno članstvo, Češka in tako naprej, Poljska? Zakaj bi nas Hrvaška rada prehitela na poti v Evropsko zvezo? Tukaj pa še srečujem logiko izolacionalizma ali azijskega Ponterossa in takih zadev.</p>
                  <p>Za identiteto se da zelo jasno pogovarjati, kaj je treba zanjo narediti. Mislim, da je zelo vprašljivo za našo identiteto, če bomo gospodarsko šibki. Moja oziroma naša ocena je, da se gospodarsko v Evropski zvezi okrepimo. Prepričan sem, da je gospodarsko močnejši subjekt manj dovzeten za prepihe, ki lahko škodijo identiteti. Gospod poslanec Geržina je že opozoril, tisoči delajo tukaj, tisoči delajo tam. Mariborčani hodijo v Gradec, zato poudarjamo, da je treba zdraviti Maribor na pravi način, ne pa s podaljševanjem bolezni, in tako naprej.</p>
                  <p>Tukaj bi pričakoval, da se bolj resno govori, ne samo retorično. Identiteto se ustvarja z vzgojo. Pojdite pogledat šolske zvezke, jaz sem pri sinu, kaj mu piše o slovenski samostojnosti, narek o zgodovini se konča pri plebiscitu, ni bilo vojne, ni bilo nič! Plebiscit je še omenjen, potem pa naprej.</p>
                  <p>Varuje se identiteto ne s tem predolgim spraševanjem, kdo prodaja in kdo  ne prodaja slovenske zemlje. Identiteto oziroma slovenske nacionalne vrednote se varuje s primernim zakonskim varovanjem. Pri nas gre pa za to, ali bo to pisalo še 100 let v ustavi ali ne bo. Očitno bi bil za številne napačen pristop, če bi to varovali, kot temu rečemo, na evropski način, z različnimi zakoni in podzakonskimi akti. Glede Litve smo danes slišali, da se premika v tej smeri. Tukaj nas Evropejci v Evropski zvezi preprosto ne razumejo.</p>
                  <p>Ponovno poudarjam to, moralizirali bomo lahko in razpravljali o skupnih zadevah takrat, ko bomo notri, ko bomo vsaj vključeni v predpristopno strategijo, kjer so že pridružene članice, ki so podpisale oziroma ratificirale sporazume. Mi to delamo zdaj od zunaj in smo zelo močni, zelo močne besede tudi uporabljamo. Danci so šli drugo pot. So izpogajali določene zadeve in danes pravijo, da je njihova identiteta močnejša kot je bila prej, ampak so šli po vzgojni liniji, so šli po zakonski liniji, po gospodarski liniji in tako naprej. Ne vem, če nisem o tem govoril že včeraj. Ampak, ko poslušam Špance ali tudi Britance, pa Dance, tudi Francoze, če hočete, Švede ali Fince, pa navsezadnje tudi Nemce, vsi poudarjajo kulturno pestrost, kulturno različnost, vprašanje nacionalne identitete in tako naprej. Nisem še srečal med njimi človeka, ki bi zastopal idejo talilnega lonca ali kaj takega. Večkrat sem bil v Bruslju in v Strassbourgu, sem ves čas poslušal to govorico. Mi tukaj trkamo na odprta vrata. Ne more pa Evropska zveza tega za nas narediti, kar lahko edino sami naredimo doma za lastno zavest.</p>
                  <p>Ne bom komentiral izjave gospoda Bučarja, ker ga zdaj ni tukaj, pač pa nekaj besed še o Italiji. Če bi delal povzetek čez to, kar je bilo večino govorjeno o Italiji, potem moram reči, da ostajamo ali ostajajo tisti v letu, nekje med vojno ali pa v tik po vojnem času. Italija je sovražnik, je grozna sila, ki hoče vse pokupiti, ki ima neke stare želje, okupacijo, imperializem, nacionalizem, fašizem in tako naprej. Ne vem, če se da s sosedom oziroma s tistimi političnimi silami, ki v Italiji ne mislijo tako, kakor bi se dalo sklepati iz naših stavkov, se verjetno ne da politike delati. Spominjam se, kako je bilo s priznavanjem Slovenije. Iz Furlanije - Julijske Krajine, iz Veneta, Južne Tirolske, Lombardije, prijatelji v Rimu, kot je Picolli, ali kot je na koncu govoril za priznanje Andreotti in tako naprej. Italija je priznala Slovenijo. Italija je podprla nas v Svetu Evrope, v KVSE, je objavila sukcesijo 49 sporazumov, je podprla kooperacijski sporazum po nekih težavah, nas je podprla pri Partnerstvu za mir. Mi je ne moremo proglašati tukaj za sovražnika. Mislim, da bi morali delati politiko, v kateri bi upoštevali kompelementarne interese obeh držav in skrbeli za to, da se iz teh predpostavk, da sovražnik vpade z zahoda "bedem devetdeset i jedan", če vam tako rečem, bi morali priti v logiko partnerjev, ki  imajo komplementarne interese. Govoriti o strahovih, mimogrede opazka, o strahu se na slovenskem govori, od kar je bil Oglej zlorabljen za risanje Italije in sploh tujcev kot nekih strašnih ljudi, ki želijo Slovenijo podvreči. Podvrgla nas bo samo napačna domača politika in naročeni strahovi. Mislim, da je res treba paradigmo zamenjati.</p>
                  <p>K 2. točki bi rekel še tole, da bi mogoče kazalo razmisliti pri stališčih samih, ki jih je Vlada predstavila oziroma jih je Odbor za mednarodne odnose precej spremenil, da damo iz naslova in iz stališč ven tisto, kar govori o Italiji. Marsikdo je rekel, zakaj se toliko ukvarjamo z Italijo. Predlagam, da damo v naslov samo stališča, sklepi o odnosih z Evropsko zvezo in z NATO in da tisto 3. točko, kjer smo spet zelo močni in zelo natančni, da tisto damo ven, pa ne bo te eksponirane in posebne vloge Italije. Bodimo potem samo v odnosu do Evropske zveze in do NATO.</p>
                  <p>Potem vprašanje bilateralnosti in multilateralnosti. To je spet zame umetno vprašanje. Ko je bil tukaj gospod Leon Britten, je bil, mislim da pet dni v Sloveniji, pri predsedniku, pri zunanjem ministru, pri predsedniku Vlade in tako naprej. Je rekel, kakorkoli temu rečete, imate nekaj, kar morate znati rešiti. Če boste znali rešiti, boste napredovali, če ne, ne. Mi smo lahko priče, lahko posredniki, ne moremo pa tega narediti namesto vas. Kdor je včeraj gledal "Dosje", je videl izjave ministrice Agnellijeve, slišal izjavo bivšega španskega ministra Solane, je rekel: "Ni napredka v vaših odnosih". Pa recimo zdaj temu bilaterala ali multilaterala, tam nekje gre pač pot proti cilju, ki ga želimo doseči in nima smisla, da si tudi tukaj retorična vprašanja postavljamo. Berite natančno evropsko resolucijo. Tam piše, bilateralna vprašanja - resolucija Evropskega parlamenta - ne smejo biti ovira za podpis sporazuma. Spomnimo se pa, da je še ratifikacija sporazuma. Ni o tej še danes in včeraj nobeden govoril. Tukaj sta dve stopnji, tako to zadevo vidim. Dobro, na to samo opozarjam.</p>
                  <p>Glede smernic bi rekel tako še, splošno opombo. Precej stvari je glede na starost dokumenta, posebej glede na razvoj na jugovzhodnem koncu zastarelih in pač predlagam, da se v naslednjem branju vse tisto, kar je čas pohodil oziroma že spremenil, da se spremeni oziroma da ven, je kar nekaj tudi nepotrebnih besed notri.</p>
                  <p>Kar zadeva pa še izjave gospe Šturmove, da smo tudi mi končno sprevideli. Nam ni bilo treba nič končno sprevideti, mi smo realisti ves čas v SKD in nismo potrebni tukaj kakšnih posebnih korektur ali novih razodetij. Opozarjamo pa na stvari, ki jih mora ta država narediti, če hoče napredovati. Mislim, da je bilo spet tu rečeno, kdo se je s kom pogovarjal. Pogovarjal sem se z Italijani dvakrat, novi minister se je pa trinajstkrat, rezultata pa še ni.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Replika, gospod Poljšak.</p>
               </sp>
               <sp>
                  <speaker>MARIJAN POLJŠAK:</speaker>
                  <p>Razprava gre v to smer, ali je večja možnost ohranitve slovenske nacionalne identitete v primeru, če je Slovenija samostojna ali, če gre v zahodno Evropo. Ne da se razpravljati, da obstaja večja verjetnost ohranitve slovenske narodne identitete in ohranjanja slovenskega naroda, če gremo v Evropo. Gotovo se bo to zmanjšalo. Vemo, kakšni procesi nastopajo v Evropi. To so procesi visoke organizacije, sindikacije, potrošništva, amerikanizacija, multikultura, tu vsi vemo, kaj obstaja. Zanimivo, razen tega, da je ogrožena, recimo, bi rekel nacionalna bit, ali pa nacionalna identiteta, je med drugim tudi, bi rekel, verski duh Slovencev ogrožen. Če bomo šli v Evropo, vemo, kako je v Italiji. Zaradi kapitalizma je tam manj vere. Tudi vladajoči družbeni red, ki je na zahodu egoizem, ta egoizem ruši nacionalno identiteto, ruši narodne odnose, ruši tudi verske. Se pravi, tudi v smislu vere je bolje, da ostanemo samostojna Slovenija. Vernosti Slovencev.</p>
                  <p>Še ena stvar. Ker je bilo prej razpravljano, in sta razpravljala tudi gospod Peterle in gospod Geržina, o brezposelnih delavcih. Morate iti mimo tega najprej, zakaj so tukaj brezposelni delavci. Ja, so. En razlog, če ne bomo začeli z ajdovskimi, ker sva oba od tam. Če sta to dve podjetji, ki so ju umetno spravili v stečaj, kaj je potem krivo? Krivo je, da tukaj Vlada, tisto, kar sem prej govoril. Ampak, to zadevo boš odpravil, če jo boš v slovenskem smislu, da bodo tisti slovenski delavci, ki jih je udbomafija spravila na cesto in boš s tem, da boš prevzel oblast in jim boš nudil zaposlitev. Ampak, če pa razumem vas, ki pravite, da bodo ti brezposelni delavci rešeni s tem, da gremo v Evropo, to pomeni, da vi pričakujete, zahodni kapitalisti bodo prišli v Slovenijo in bodo gradili tovarne. In potem bodo imeli, recimo, bodo Ajdovci, namesto da bi brezposelni iz naših krajev hodili v Italijo v službo, bodo pač italijanski gospodarji imeli v Ajdovščini tovarno. Ali je to cilj? Na tak način, to je za reševanje. Isto Avstrija. Ne bodo hodili več v Avstrijo, ker bodo nemški gospodarji imeli tovarno na Gorenjskem, v Mariboru, potem... Kako boste to rešili? In, če govorite o brezposelnosti, o vzroku brezposelnosti. Delni vzrok je odcepitev od Jugoslavije oziroma samoosvoboditev, kakorkoli. Ampak glavni vzrok, glavni vzrok je ta, bi rekel lastninska politika znotraj in ta tranzicija, to je glavni vzrok. To je treba upoštevati, ker če ne, je to zameglevanje.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Repliko ima gospod Pahor.</p>
               </sp>
               <sp>
                  <speaker>BORUT PAHOR:</speaker>
                  <p>Hvala lepa, gospod predsedujoči. Rad bi se odzval v nadaljevanju na nastop kolege Peterleta, še prej mi pa dovolite, da pred koncem razprave izkoristim to priložnost za dve kratki misli. Tukaj smo v tej razpravi zato, oziroma tako vidim njen smoter, da z našimi stališči in sklepi prebijemo blokado, ki je na poti do podpisa Evropskega sporazuma in da poenotimo naša stališča, ko gre za vprašanje, kako vstopati v Evropsko unijo. Kje vidim možnost za relativni konsenz med različnimi političnimi strankami glede tega vprašanja? V naslednjih dveh stališčih. Da v 4. točki za besedama "Evropska unija" postavimo piko in da se nadaljevanje besedila črta in da vse ostale točke oziroma njihovo besedilo ostane nespremenjeno. Danes sem v času te razprave poskušal opraviti več razgovorov s poslanci in poslankami v različnih političnih skupinah in ugotovil sem, da je to na nek način morda lahko pravi izhod in polemik, ki se danes in včeraj vrstijo v tem Državnem zboru. Za tako pobudo, ki smo jo naslovili v želji za čimvečjo politično enotnost ob glasovanju, so se podpisali še: dr. France Bučar, dr. Zagožen, kolega Hvalica, kolega Horvat in kolegica Biziljeva; dajemo pa jo na predvečer odločanja zato, da bi morda do jutri ostale politične skupine in posamezniki premislili o tem, ali je to morda pot do konsenza ali do večje enotnosti v tem Državnem zboru.</p>
                  <p>Samo še dve besedi v prid oziroma v podporo temu stališču. Mi se torej odločamo, da v tisti 4. točki, ki govori o harmonizaciji slovenskega pravnega reda s pravnim redom držav članic Evropske unije, storimo korak naprej. V nadaljevanju, kot berete besedilo, pravi tekst, da bi v tem smislu sprejemali tudi zakon in ga uskladili z ustavo. O tej razpravi, ali je ta dikcija z ustavo ali ne smotrna v tem besedilu, so tekle mnoge besede in polemike, vendar se mi zdi, smo se na koncu vsi strinjali, da ustava je, ustavo je treba spoštovati, in da dokler Državni zbor razprave o spremembi ustave ne bo odprl, bo veljala in dokler bo veljala, moramo vse zakone sprejemati v skladu s to ustavo. Torej, kot so mi rekli tudi kolegi, ta dikcija v skladu z ustavo ni potrebna preprosto zato, ker je to pravni pleonazem, in če to odpravlja med nami politične razlike, se mi zdi, da je treba to pot iskati. Tisti, ki to predlagamo, tudi hkrati prosimo in apeliramo, da drugi spoštovani kolegi, ki imajo amandmaje na predlog stališč in sklepov, te amandmaje umaknejo, da ni več predloga, ki bi spreminjal prvo točko tega predloga stališč in sklepov, da torej ostane taka kot je, da se glasi, da je eden poglavitnih interesov Republike Slovenije članstvo v Evropski uniji, in da ostane tudi tretja točka.</p>
                  <p>Končujem, kolega Peterle, in to je moj odgovor na repliko. Kolega Peterle je rekel, da se mu zdi koristno, če Italije ne vmešamo v to razpravo in je tudi ni v sklepih. Moje mnenje je drugačno. Mislim, da se ne moremo sprenevedati, da je vendarle sosednja Italija bila v zadnjih dveh letih tista država, ki je postavljala, tako ali drugače, znotraj dvostranskih ali multilateralnih pogovorov pogoje Sloveniji, in to dodatne pogoje za podpis evropskega sporazuma. Mislim, da je zelo koristno, da Državni zbor poenoti svoje stališče, da se o vračanju optantskega premoženja z Italijo ne moremo več pogovarjati in pogajati. Poglejte, Italija utegne špansko pobudo v svoji originalni verziji ponovno pripeljati na diplomatski parket. Državni zbor se mora s tem stališčem zaščititi in zaščiti, po moje, interes naše države, da se o tem ponovno slovenska Vlada ne bo pogovarjala in pogajala. S takim stališčem, kot je zapopadeno v 3. točki, je to povsem jasno. Predvsem pa bi bilo to tudi zelo jasno sporočilo italijanski vladi, da tega vprašanja nima smisla odpirati na bilateralni ravni, kajti politična enotnost slovenskih političnih sil je glede tega očitna.</p>
                  <p>Naj torej rečem, da so tisti cenjeni kolegi in kolegice, ki sem jih prej prebral, podpisali to v svojem imenu, kot nek poskus iskanja političnega konsenza, in prosim, da morda druge poslanske skupine ali posamezniki danes zvečer, jutri zjutraj, premislijo o tej pobudi, o tem paketnem konsenzu, da se torej v 4. točki za besedama "Evropska unija" postavi pika in da se črta nadaljevanje besedila in da besedilo ostalih točk ostane nespremenjeno. Zdi se mi, da bi to lahko bila pot do iskanja takega predloga stališč in sklepov v tem Državnem zboru, ki bi uživali zelo veliko politično podporo, kar bi bilo tako za domačo javnost kot tudi za mednarodno javnost, predvsem pa za slovensko politiko in naše interese zelo pomembno.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Še dve repliki dovolim. Upam, da ne boste sprožili nadaljnjih replik in potem za danes zaključimo. Najprej ima repliko gospod Geržina, potem pa še gospa Šturm.</p>
               </sp>
               <sp>
                  <speaker>MIROSLAV GERŽINA:</speaker>
                  <p>Hvala lepa za besedo. Kolegu iz Ajdovščine, gospodu Poljšaku. Res smo se borili, da ne bi propadli dve podjetji, ampak ravno iz tega razloga, ker iz teh podjetij so delavci dobili delo pri uspešnih podjetnikih v istem prostoru, ki danes izvažajo v Italijo, v Nemčijo in bodo izvažali, če se bomo dogovorili, da gremo na evropski način. Če ne, se nam bo zgodilo pa to, kar se je dogajalo bivšemu režimu, ko je bil zaprt, ko bova pa midva kolega "rukzak" na ramo, pa v ponedeljek ali pa v nedeljo zvečer peš šla v Ljubljano. To lahko naredimo. Drugače bodo pa ljudje normalno živeli, normalno delali in preživeli ali pa hodili na delo v tujino, če se bomo zaprli. Mislim, da se ne smemo. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Gospa Štrum.</p>
               </sp>
               <sp>
                  <speaker>JADRANKA ŠTURM-KOCJAN:</speaker>
                  <p>Hvala lepa. Replika gospodu Pahorju. Razmišljam drugače pri tej točki stališč, ki jih on zagovarja, da je treba vnesti eksplicitno odnos do Italije. Sprašujem se, ali ne bomo s takim stališčem sprovocirali ponovno prav tiste skrajne ekstremistične sile, ki to zahtevajo in, ali ne bomo ravno te skupine optantov, ki to eksplicitno zahteva, spet aktivirali, zato sem proti temu, da se to zapiše, ker taka zapisana dikcija tudi nekako z naše strani pove, da smo v tem dialogu bili aktivni in da je bil ta dialog po neki strani tudi za nas potreben. Hvala lepa.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. Od razprav, da še to povem, sta mi ostali dve pisni prijavi, gospod Pučnik in gospod Izidor Rejc. Prosim? Replika? Dobro, zaključimo z replikami danes. Gospod Pahor. Saj o tem bo verjetno jutri razprava, ampak dobro.</p>
               </sp>
               <sp>
                  <speaker>BORUT PAHOR:</speaker>
                  <p>Kolegica Šturmova. Jaz sem pač poizkušal že na odboru in tudi danes v kratkih besedah povedati, zakaj se mi zdi zelo smiselno, da 3. točka ostane. Polemika med Slovenijo in Italijo v zvezi z morebitno spremembo veljavnega rimskega sporazuma je polemika o tem, ali bo Slovenija pristala na željo, pričakovanja, interese Italije, da v zameno za finančni obseg dolga vrnemo nepremičnine. Slovenska Vlada je imela nešteto pogovorov, mislim, da čez 20 in ti pogovori so vedno zašli v slepo ulico. Vedno pa jih je tudi italijanska stran začela v pričakovanju, da bo Slovenija glede tega vprašanja popustila. Če Slovenija reče, da se o tem ne bo več pogovarjala, ne zapre vrat, ampak samo vztraja na stališču, da veljavna pogodba, ki je, velja in jo bomo mi spoštovali. Mi ne rečemo Italiji, da ji ne bomo dali finančnih obveznosti, ki izhajajo iz tega naslova, do zadnjega penija, to je bilo moje včerajšnje stališče. Če pa rečemo v teh stališčih, da se o vrnitvi v nepremičninah ne bomo pogovarjali, samo pojasnimo pogajalski položaj in po mojem mnenju izboljšamo razumevanje, tako v Italiji kot v mednarodni skupnosti. Kajti, če ne, vam povem, bo italijanska stran kadarkoli ponovno odprla razpravo o originalnem španskem predlogu. V originalnem španskem predlogu pa je dvostranski sporazum vključen.</p>
               </sp>
               <sp>
                  <speaker>PODPREDSEDNIK MIROSLAV MOZETIČ:</speaker>
                  <p>Hvala lepa. No, jaz sem prepričan, da bo o tem jutri še govora. Najlepša hvala za današnjo navzočnost. Nadaljujemo jutri ob 10. uri.</p>
               </sp>
               <stage>(SEJA JE BILA PREKINJENA 27. MARCA 1996 OB 17.05 URI IN</stage>
               </div>
      </body>
  </text>
</TEI>
