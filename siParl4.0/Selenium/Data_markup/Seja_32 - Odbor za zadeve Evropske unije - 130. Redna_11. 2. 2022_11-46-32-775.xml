<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">130. seja</font></b><br/>
<br/>
<b><font size="4">(11. februar 2022)</font></b><br/>
<br/>
</p></div><br/>
<b><font size="4">Sejo je vodil mag. Marko Pogačnik, predsednik odbora.</font></b><br/>
<b><font size="4">Seja se je začela ob 9.01.</font></b><br/>
<br/>
<b><font size="4">1. TRAK: (TB)</font></b><br/>
<br/>
<b><font size="4">	PREDSEDNIK MAG. MARKO POGAČNIK: </font></b><font size="4">Spoštovane kolegice, spoštovani kolegi, začenjam 130. sejo Odbora za zadeve Evropske unije!</font><br/>
<font size="4">	Obveščam vas, da so zadržani in se seje ne morejo udeležiti naslednji člani odbora: gospod Jelinčič, gospa Sukič, dr. Trček in gospa Zabret. Na seji kot nadomestni člani s pooblastili sodelujejo gospod Aleksander Reberšek, nadomešča gospoda Andreja Černigoja. Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, Kabinet predsednika Vlade ter predstavniki Vlade in Državnega sveta.</font><br/>
<font size="4">	Vse navzoče lepo pozdravljam!</font><br/>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red seje. Ker v poslovniškem roku nisem prejel predlogov za njegovo spremembo, je določen takšen dnevni red, kot ste ga prejeli s sklicem.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPREMEMBI UREDBE (EU) ŠT. 576/2013 GLEDE ZAHTEV ZA KREDITNO TVEGANJE, TVEGANJE PRILAGODITVE KREDITNEGA VREDNOTENJA, OPERATIVNO TVEGANJE, TRŽNO TVEGANJE IN IZSTOPNI PRAG.</font></b><font size="4"> </font><br/>
<font size="4">	Gradivo k točki smo prejeli od Vlade Republike Slovenije 28. januarja na podlagi prvega odstavka 4. člena Zakona o sodelovanju med državnim zborom in vlado v zadevah Evropske unije. Skrajni rok za njegovo obravnavo v Državnem zboru je danes. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije, kot pristojnemu odboru in Odboru za finance, kot matičnemu delovnemu telesu. Slednji ga je obravnaval na svoji 44. seji 9. februarja in sprejel mnenje, ki smo ga prejeli.</font><br/>
<font size="4">	Naprošam državno sekretarko na Ministrstvu za finance, mag. Ireno Drmaž, da nam predstavi predlog uredbe in zlasti predlog stališče Republike Slovenije.</font><br/>
<br/>
<font size="4">	</font><b><font size="4">MAG. IRENA DRMAŽ:</font></b><font size="4"> Hvala lepa, predsedujoči, za besedo.</font><br/>
<font size="4">	Spoštovani in spoštovane!</font><br/>
<font size="4">	27. oktobra leta 2021 je Evropska komisija objavila predlog obravnavane uredbe, ki je sicer del svežnja, sestavljenega iz treh delov. Manjše tehnične spremembe v zvezi s predlogom o verižni strukturi je bil nedavno obravnavan na vaši seji, v kratkem pa sledi še obravnava sprememb direktive o kapitalski ustreznosti. </font><br/>
<font size="4">Uvodoma izpostavljam, da se s predlogom sprememb uredbe zagotavlja implementacija mednarodnega sporazuma Basel 3, ki so ga na EU in njene partnerice iz skupine G20 dosegle v okviru Baselskega odbora za bančni nadzor, decembra leta 2017. Kljub celoviti implementaciji navedenega sporazuma, pa se s predlogom uredbe upoštevajo specifike bančnega sektorja v EU, kar zagotavlja, da se kljub bolj robustnim in bonitetnim pravilom kapitalske zahteve v bančnem sektorju v EU ne bodo bistveno povečale. To je pomembno za zagotavljanje ustreznega obsega kreditiranja gospodarstva in ohranjanje konkurenčnosti EU bank. EU je že implementirala veliko večino Basel 3 standardov, predlagane reforme, ki pa jih je nedavno sprejela Evropska komisija, dopolnjujejo dosedanji regulatorni okvir za obdobje po finančni krizi, s ciljem, da bi povečali konkurenčnost in vzdržnost bančnega sektorja EU. </font><br/>
<font size="4">Nova pravila bodo zagotovila, da bodo evropske banke postale odpornejše na morebitne prihodnje ekonomske šoke, hkrati pa bodo lahko prispevale h okrevanju Evrope po pandemiji Covid-19. Sedanji paket ima sicer dva splošna cilja; prispevati k finančni stabilnosti in prispevati k stabilnem financiranju gospodarstva, v okviru okrevanja po krizi in po Covid-19. Navedena splošna cilja je mogoče razdeliti na tri področja oziroma ključne rešitve.</font><br/>
<br/>
<b><font size="4">2. TRAK: (TB) – 9.05</font></b><br/>
<br/>
<font size="4">	(nadaljevanje) Prvič; okrepitev kapitalskega okvirja, ki temelji na tveganju brez bistvenega povečanja kapitalskih zahtev, drugič; povečanje poudarka na okoljskih, socialnih in upravljavskih tveganjih ter tretjič; nadaljnja uskladitev nadzornih pooblastil in orodij.</font><br/>
<font size="4">	Predlog spremembe uredbe je Vlada Republike Slovenije obravnavala 27. februarja letos in jih v splošnem podprla. Vlada namreč podpira namen in cilje predlagane uredbe. Namen predloga je med drugim zagotoviti, da se z notranjimi modeli, ki jih banke uporabljajo za izračun svojih kapitalskih zahtev, ne podcenjujejo tveganja, s čimer se zagotovi zadosten kapital, potreben za kritje teh tveganj. Poleg tega, bodo standardizirani pristopi za izračun kapitalskih zahtev bolj občutljivi na tveganja. </font><br/>
<font size="4">V procesu sprejemanja zakonodajnega predloga Vlada meni, da si je potrebno prizadevati zlasti, da se v okviru predloga uredbe ne bo posegalo v ravnovesje med državo gostiteljico in matično državo, ki je bilo doseženo na ravni EU v preteklih letih. To se nanaša predvsem na vprašanje ravni uporabe izstopnega praga pri izračunavanju kapitalskih zahtev.</font><br/>
<font size="4">Toliko in hvala za vašo pozornost.</font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala državni sekretarki.</font><br/>
<font size="4">Za predstavitev mnenja matičnega delovnega telesa, naprošam člana Odbora za finance, gospoda Jureta Ferjana.</font><br/>
<br/>
<b><font size="4">JURE FERJAN (PS SDS):</font></b><font size="4"> Gospod predsednik, najlepša hvala za besedo.</font><br/>
<font size="4">Cenjeni gostje, spoštovani poslanke in poslanci!</font><br/>
<font size="4">Odbor za finance je na svoji 44. redni seji 9. februarja letos obravnaval omenjeno tematiko in v razpravi je bilo kot pozitivno izpostavljeno bistveno konkretnejše opredeljevanje standarda mednarodnega sporazuma Basel 3. Nadalje se je kot dobrodošlo izpostavilo tudi to, da je težišče predloga zagotovitev večje varnosti kapitalske ustreznosti bank, vezano na raznovrstna tveganja. Izpostavljeno je bilo tudi, da je nekako premalo pozornosti oziroma naj bi bilo premalo pozornosti posvečeno področju kripto valut, ki je na nivoju Evropske unije še toliko bolj opazno. Odbor je potem v skladu s prvim in drugim odstavkom 154.h člena Poslovnika Državnega zbora, sprejel naslednje mnenje: »Odbor za finance podpira Predlog stališča Republike Slovenije do Predloga uredbe Evropskega parlamenta in Sveta o spremembi uredbe (EU) št. 575/2013 glede zahtev za kreditno tveganje, tveganje prilagoditve kreditnega vrednotenja, operativno tveganje, tržno tveganje in izstopni prag, ki ga je predložila Vlada in predlaga pristojnemu Odboru za zadeve Evropske unije, da predlog stališča sprejme.«</font><br/>
<font size="4">Hvala lepa.</font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala kolegu Ferjanu.</font><br/>
<font size="4">Na 79. seji, 7. februarja, je gradivo k točki obravnavala tudi Komisija Državnega sveta za mednarodne odnose in evropske zadeve ter sprejela mnenje, ki smo ga prejeli.</font><br/>
<font size="4">Za predstavitev mnenja Komisije Državnega sveta k točki, prosim podpredsednika komisije, gospoda Igorja Antauerja.</font><br/>
<br/>
<b><font size="4">IGOR ANTAUER:</font></b><font size="4"> Gospod predsednik, hvala lepa.</font><br/>
<font size="4">Bom skušal bit čim krajši, glede na to, da sta uvodničarka iz Ministrstva za finance in predstavnik odbora že delno povedala. Moram reči, da smo imel razpravo, ki je bila zelo ciljno usmerjena, predvsem pa poudarek, ki smo ga slišali iz uvoda je, da je glavni cilj uredbe doseči stabilno(?) odpornost tudi po Covidu. Da ne bom preveč vlekel, povem samo to, da je komisija podprla predlagano stališče in pozdravlja cilje uredbe. Komisija se je strinjala, da je potrebno v vedno bolj zapletenem(?) bančnem sektorju zagotoviti ustrezen nadzor nad institucijami in upoštevanje socialnih elementov. Člani komisije so izpostavili vprašanje o predvidenih konkretnih ukrepih za zmanjšanje administrativnih stroškov in stroškov institucij ter o konkretnih nadzornih pooblastilih in orodjih. Predstavnik Ministrstva za finance je v zvezi s tem pojasnil, da gre pri zmanjšanju administrativnih stroškov za uveljavljanje načela proporcionalnosti, kar smo zelo pozdravil, torej, za manjše institucije, predvidoma manjše administrativne zahteve, kot za velike, glede nadzornih orodij in pooblastil pa je pojasnil, da gre za pooblastila bančnega nadzornika, ki se že uporabljajo.</font><br/>
<font size="4">Komisija za mednarodne odnose in evropske zadeve Državnega sveta je soglasno sprejela mnenje, da podpira Predlog stališča Republike Slovenije do predloga uredbe Evropskega parlamenta in Sveta, uredbe št. 575/2013, glede zahtev za kreditno tveganje, </font><br/>
<br/>
<b><font size="4">3. TRAK: (TB) – 9.10</font></b><br/>
<br/>
<font size="4">	(nadaljevanje) tveganje prilagoditve kreditnega vrednotenja, operativnega tveganja, tržno tveganje in izstopni prag.</font><br/>
<font size="4">	Hvala lepa.</font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala za to predstavitev.</font><br/>
<font size="4">Odpiram razpravo. Zdaj dajem na glasovanje predlog stališča. Predlog stališča je daljši in če se strinjate, ga ne bi bral v celoti.</font><br/>
<br/>
<font size="4">Tako dajem na glasovanje Predlog stališča Republike Slovenije, kot je objavljeno na četrti in peti strani prejetega gradiva. Glasujemo.</font><br/>
<font size="4">Kdo je za? (9 članov.) Kdo je proti? (Nihče.)</font><br/>
<font size="4">Ugotavljam, da je stališče sprejeto.</font><br/>
<br/>
<font size="4">S tem tudi končujem 1. točko dnevnega reda in 130. sejo Odbora za zadeve Evropske unije.</font><br/>
<font size="4">Vsem skupaj se zahvaljujem za navzočnost in vam želim lep in miren vikend!</font><br/>
<br/>
<b><font size="4">Seja je bila končana 11. februarja 2022 ob 09.11.</font></b>
</root>