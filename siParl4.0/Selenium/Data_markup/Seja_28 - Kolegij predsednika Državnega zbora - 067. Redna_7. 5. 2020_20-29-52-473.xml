<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>67. seja</b><br/>
<br/>
<b>(7. maj 2020) </b><br/>
</p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10.00.</b><br/>
<br/>
<b>1. TRAK: (NB)</b><br/>
<br/>
<b>	PREDSEDNIK IGOR ZORČIČ: </b>Spoštovane kolegice, kolegi.<br/>
	Pričenjam 67. sejo Kolegija. Lepo pozdravljam vse prisotne! <br/>
	Prehajamo na… Eno pooblastilo imam. Kolega Jožeta Horvata nadomešča po pooblastilu Blaž Pavlin. <br/>
<br/>
	Prehajamo na <b>1. TOČKO DNEVNEGA REDA – DOGOVOR O SKLICU IZREDNE SEJE DRŽAVNEAG ZBORA. </b><br/>
<b>	</b>Zahtevo skupini 48 poslank in poslancev za sklic izredne seje ste prejeli s sklicem seje Kolegija. V zvezi s sklicem 37. izredne seje Državnega zbora predlagam naslednje. Predlog dnevnega reda je določen z zahtevo in se glasi: <br/>
	Točka 1 – Predlog odloka o spremembah odloka o okviru za pripravo proračunov sektorja država za obdobje od 2020 do 2022. <br/>
	Točka 2 – Predlog sklepa o seznanitvi s sporočilom o stanju, razlogih, zalogah in naročilih osebne zaščitne ter kritične medicinske opreme ob razglasitvi epidemije SARS-CoV-2 COVID-19 ter nabavah, ki so omogočile Sloveniji uspešen spopad z njo. <br/>
	Datum seje, 11. 5. 2020. Glede ure vas bom še povprašal, zaradi tega, ker so nekateri predlogi, da bi morda prestavili iz 10., ki je predlagana, na 12.. Najava časa za razpravo. Za poslanske skupine 1 točka po tretjem odstavku 67. člena Poslovnika zbora, do 5 minut za dopolnilno obrazložitev predlagatelja predlogov aktov in do 30 minut za razpravo predlagatelja predlogov aktov. <br/>
	Odpiram razpravo. <br/>
	Gospod Predalič, predstavnik Vlade. <br/>
<br/>
<b>	DR. BOŽO PREDALIČ:</b> Hvala lepa. Spoštovane poslanke in poslanci! <br/>
	Zaradi pomembnosti proračuna bi prisil, da bi dodelili, da bi dali čas za predstavitev na deset minut, podaljšali in 5 na 10, za razpravo pri tej točki pri odloku o proračunu pa bo tudi 30 minut kot je predlagano, zadostovalo. <br/>
	Pri naslednji točki, to se pravi, pri poročilu o nabavah zaščitne opreme, to je pa zelo pomembna točka, precej polemike je bilo in verjamem, da tudi javnost zanima več podrobnosti, tukaj pa bi prosil 30 minut za uvod in eno uro za razpravo Vlade. Mislim, da glede na pomembnost točke in na obširnost, da bi bilo to primerno, zato vas to tudi prosim. <br/>
	<br/>
<b>	PREDSEDNIK IGOR ZORČIČ: </b>Hvala lepa. <br/>
	Matjaž. <br/>
<br/>
<b>	MATJAŽ HAN (PS SD):</b> / izključen mikrofon/ Hvala lepa. Najprej / nerazumljivo/ dejstvu, najprej absolutno podpiram 1. točko, odlok o proračunu se mi zdi, da je pomembno in da bo država na nek način funkcionirala / nerazumljivo/ da se zadeve spreminjajo. Upam, da bodo šli… / izklop mikrofona/<br/>
	<br/>
<b>2. TRAK (VI) 10.05</b><br/>
<br/>
<b>	</b>(nadaljevanje) Okej, še enkrat, se opravičujem. Hvala lepa. Mogoče bom skrajšal. V glavnem, kar se tiče 1. točke predsednik, se absolutno strinjam. Zaradi nas je lahko v ponedeljek. Gre za, po moje, pomemben dokument. Okoli vsebine se bomo pogovarjali upam, da približno številke bodo držale, ki so v tem dokumentu, da ne bo še kaj slabšega, ampak kakor kaže, bom rekel, kar se tiče gospodarstva me je strah, da bodo te številke slabe in da bomo morali vsi skupaj tu najti družbeni dogovor, da bomo prišli iz teh težav čim bolj hitro ven. In tukaj se mi zdi, da boste imeli podporo tudi v opoziciji, kar se tiče Socialnih demokratov. <br/>
	Kar se tiče pa 2. točke me pa zanima, predsednik, je pomembna točka, to se z gospodom Božotom strinjam, generalnim sekretarjem. Je pomembna točka. Ne morem pa izgubiti občutka, da gre za nek manever. Najprej zanima me, zakaj se to mudi tako na hitro sedaj. Jaz se v vsebino samega dokumenta sploh ne bom spustil, ker bi lahko rekli, da je to politična debata. Problem je, da smo mi to besedilo dobili pred nekaj dnevi, kljub temu, da je bilo rečeno, po tisti Tarči, da bo to besedilo v dveh, treh dneh sprejeto na Vladi, pa je to trajalo kar nekaj časa. Jutri je, recimo, že odbor za gospodarstvo. Zanimivo, da na ta Odbor za gospodarstvo niso bili vabljeni niti eden od ljudi, ki so v bistvu že kar obsojeni ali pa kar v tem poročilu kar obsojeni, da so vsi krivi in nimajo možnosti se sploh braniti, zato smo mi danes dali tudi prošnjo, da nekatere na ta odbor za gospodarstvo pridejo tudi ti ljudje, ki so pač z imeni in priimki zapisani v tem poročilu, da bodo vsaj lahko kaj odgovorili. In zanima me, ker ne gre samo za 83 strani dolgo poročilo, imaš tam še kar nekaj razpredelnic, dodatkov in tako naprej. Zanima me, zakaj je to potrebno v ponedeljek narediti, ker verjetno zaradi tega gostinci in turisti ne bodo nič več prodali pijače pa hrane v gostilnah. Verjetno zaradi tega poročila ne bo nobena tovarna več naredila nekih izdelkov. Je pa res, da se Državni zbor ne bo imel časa dovolj dobro pripraviti tudi na kakšna vprašanja. Zato me zanima, predsednik, od kje ti, tebi, seveda, ker to si ti dal na dnevni red, ideja, želja, da moramo to že v ponedeljek pod nujno sprejemati. Razumem, da je tvoj predsednik gospod Počivalšek, ampak malo se še igrajmo, da imamo demokracijo v državi. Samo malo se še igrajmo, tako da bomo lahko v opoziciji tudi kaj razpravljali. Hvala lepa. <br/>
<br/>
<b>	PREDSEDNIK IGOR ZORČIČ:</b> Ja, kolega Han, moram reči, da ne razumem čisto tega vprašanja. Sedaj, dejstvo je, da jaz sem dobil zahtevo za sklic izredne seje. Da smo poiskali nek termin, ki je optimalen z vidika organizacije dela v Državnem zboru. Potem so predvidena že tudi delovna telesa za majsko sejo v nadaljevanju. Ponedeljek je bil s tega vidika prost in je sedaj, tako bom rekel, če se vi tu poenotite nimam nobene težave, da damo na kateri koli drug dan. Ampak predlog za ponedeljek je bil predlagan zaradi tega, ker je pač bil najbolj prost termin. Ni nobenega drugega posebnega razloga za to. <br/>
	Kar se tiče te seje delovnega telesa, sedaj kar se tiče vabil imate možnost predlagati, da se še dodatno vabijo ostali gostje. Tako da tudi tu ne vidim nobenega predloga. Predlagam mogoče, da tudi med vrsticami poveste, kdaj bi pa vi imeli to sejo, toliko da drugi slišijo. <br/>
	Kolega Han. <br/>
<br/>
<b>	MATJAŽ HAN (PS SD):</b> Najprej predsednik, ti, poleg da si predsednik, si tudi poslanec, in to točno več, in poslanec sicer si koalicije, tako da čisto izvzeti se iz tega, da si pač dobil sklic izredne seje, da je to treba narediti se čisto ne moreš, ampak okej. To je tvoja stvar. <br/>
	Kar se tiče pa predstavitve pa jaz mislim, da imamo lahko v roku kakšnega tedna, 14 dni to sejo in to proučimo in pogledamo. Hvala lepa.  <br/>
<br/>
<b>	PREDSEDNIK IGOR ZORČIČ:</b> Hvala lepa. Kolega Matej. <br/>
<br/>
<b>	DR. MATEJ TAŠNER VATOVEC (PS Levica):</b> Hvala predsednik. Jasno je, da predvsem to poročilo o stanju ni nič drugega kot piar te vlade. <br/>
<br/>
<b>3. TRAK: (TB) – 10.10</b><br/>
<br/>
	(nadaljevanje) Zdaj, videli smo, po dveh tednih približno, odkar je ta afera z maskami oziroma zaščitno opremo izbruhnila, da so pač vsi vpleteni vladni predstavniki glede tega lagali. Ob tem, da so seveda, pri teh nabavah zelo eklatantno pobirali provizije oziroma, če želite, kradli, kar se tega tiče in zdaj na hitro, pač, skušate oprat Vlado krivde pri tem.<br/>
	Vlada je 14 dni pripravljala to poročilo. 14 dni. Rečeno je bilo, da bo to pripravljeno zelo v kratkem času in potem pride to v Državni zbor in vi izberete najkrajši možni poslovniški rok za sklic izredne seje in to je seveda popolnoma v nasprotju s kakršnimikoli minimalnimi standardi. Zdaj bi naj kaj, Državni zbor v par dneh to poročilo predelal, ga požegnal, seveda, z glasovi koalicije in bo to, to, kajne? Ob tem, da je Vlada vmes itak zamenjala vse glavne funkcije pri organih pregona, začenši pri policiji, nazadnje pred par dnevi na NPU-ju, kajne.<br/>
	To je pač, zdaj, čisto preprost način, »kadija tuži, kadija sudi«. Vi ste napisali to piar obrambo Vlade, oprali meje gospoda Tonina, gospoda Počivalška, nenazadnje tudi predsednika Vlade, gospoda Janše in njegove soproge, ki je očitno tudi bila vpletena v te posle. Vsi skupaj so, dokazano, zdaj že večkrat lagali. Nenazadnje, je včeraj RTV razkril, kako je minister Počivalšek lagal glede mnenj, glede respiratorjev oziroma ventilatorjev in, mislim, to poročilo je posmeh, no… To poročilo ni neko poročilo, ki bi temeljijo na nekih dejstvih, ampak je zgolj nek način, kako preusmerit krivdo na nekoga drugega, ob tem pa seveda moramo poudarit, kajne. Mislim, da je v 17. točki, na koncu tega poročila piše, da so blagovne rezerve kadrovsko pomanjkljive oziroma podhranjene. Kdo pa je bil gospodarski minister v preteklih dveh vladah? Gospod Počivalšek. Če je kdo kriv za takšno stanje…<br/>
<br/>
	<b>PREDSEDNIK IGOR ZORČIČ:</b> Kolega…<br/>
<br/>
	<b>DR. MATEJ TAŠNER VATOVEC (PS Levica):</b> Predsednik, prosim…<br/>
<br/>
	<b>PREDSEDNIK IGOR ZORČIČ:</b> Kolega Vatovec, kakšen je vaš predlog, zdaj, mislim, glede, mi se pogovarjamo zdaj o sklicu seje, zdaj, vi o vsebini govorite, po eni strani, da nimate časa, zdaj pa ste se, zgleda, kot da ste že preštudiral, tako da, kakšen je predlog glede te seje no, to, to bi prosil.<br/>
<br/>
	<b>DR. MATEJ TAŠNER VATOVEC (PS Levica):</b> Predsednik, prosim, da se vzdržiš takšnih posegov v razprave…<br/>
<br/>
	<b>PREDSEDNIK IGOR ZORČIČ:</b> Ne, ne morem se vzdržat, ker imamo kolegij, kjer določamo, kdaj bo seja, saj se ne pogovarjamo o sami vsebini / nerazumljivo/.<br/>
<br/>
	<b>DR. MATEJ TAŠNER VATOVEC (PS Levica):</b> In ni in ni bilo nikoli nenavadno, da se tudi dotaknemo spornih reči, medtem, ko imamo kolegij.<br/>
	Tako da, kajne, čigava odgovornost. Zdaj, jaz bi pričakoval, da je zraven tega poročila, priložena zraven še odstopna izjava ministra Počivalška, glede na to, koliko bremenilnih dokazov je, da je pač sam kriv za to situacijo, v kateri smo se znašli.<br/>
	Tako da, jaz tu podpiram predlog Matjaža, da se ta zadeva prestavi. Glede na to, da je pač bila vložena zahteva za sklic izredne seje 6. maja, imamo dovolj časa, da se to podaljša, ta rok, in prestavimo vsaj za en teden, če ne do skrajnega roka. Mislim pa, da tudi ni nobene potrebe, da bi Vlada tu imela podaljšan čas pri dopolnilni obrazložitvi in razpravi.<br/>
<br/>
	<b>PREDSEDNIK IGOR ZORČIČ:</b> Kolega Krivec. Ne, kolega Golubović je. Kolega Golubović / nerazumljivo/<br/>
<br/>
	<b>BRANE GOLUBOVIĆ (PS LMŠ):</b> Hvala lepa. Lepo pozdrav vsem skupaj.<br/>
	Jaz se pridružujem stališčem predhodnikov. Ta politični pamflet ali pa politično poročilo piar, smo včeraj dobil, malo pred tretjo uro. Zdaj pričakujete, da ga bomo »zanaliziral«, pregledal, da se bodo ljudje, ki ste jih znotraj obtožil in tudi obsodil, zagovarjal jutri, ob desetih, na seji Odbora za gospodarstvo, ker je prva seja, ker bomo prvič lahko govorili o temu poročilu in potem v ponedeljek, na seji Državnega zbora. Jaz razumem, zakaj se mogoče mudi s predlogom odloka.<br/>
	Ja, tudi tu nimamo težav, da je to ponedeljek. Nikakor pa ne moremo razumet, da se to poročilo o stanju, o razlogih in tako naprej, obravnava že v petek, na Odboru za gospodarstvo in nato v ponedeljek, na seji Državnega zbora. Po neki normalni proceduri, glede na to, da je to poročilo že v javnosti, da ga pregledujejo mediji, da, ne vem, ga zainteresirana strokovna in laična javnost bere, brez težav bi to poročilo lahko bilo na<br/>
<br/>
<b>4. TRAK: (SC) – 10.15</b><br/>
<br/>
<b>	</b>(nadaljevanje)  redni majski seji, zaradi tega poročila nobeden interventni ukrep ne bo boljši ne bomo kaj več dosegli. Če me pa že sprašujete kdaj najprej, ker se vam mudi tudi s tem poročilom – sicer ne vem zakaj se vam mudi -, ampak kdaj najprej želite ta sodni proces proti nekdanji Vladi in pa nekaterim funkcionarjem in uradnikom prejšnje Vlade. Izvzeti so seveda tisti, ki sedaj sedijo v sedanji Vladi pa je mogoče, da je odboru v ponedeljek in seja nekje sredo, četrtek, vsaj dajte nam več kot 48 časa, da pogledamo, se poslušamo odzvati, pripraviti, ker v nasprotnem primeru bomo to razumeli na način, da ste vi v to zlepljenko v ta pamflet natrosili nekatere stvari, ki so resnične ali ne – težko ocenjujem, ker ga nismo sprejeli v pregled – predvsem veliko stvari notri ni, ki bi morale biti in se vam mudi samo, zato da obsodbo izvedete, da se opozicija v tem primeru tudi LMŠ, ki so puščice v njega usmerjene ne more pripraviti. Zato je naš predlog, če se vam že res toliko mudi – mislim pa, da ni potrebe po hitenju -, da je v ponedeljek odbor, konec tedna izredna seja bolj normalno, resnično in demokratično, ker se resnično ne mudi s temu dokumentom pa, da ga damo na redno majsko sejo. <br/>
	Hvala lepa. <br/>
<br/>
	<b>DANIJEL KRIVEC (PS SDS) : </b>Hvala za besedo. <br/>
	Lep pozdrav vsem!<br/>
	Sedaj, kar se tiče 1. točke seveda tudi jaz nimam nobenih težav in je tudi potrebno čim prej sprejeti ta odlok za pripravo proračunov, s tem se vsi strinjamo, kar pomeni, da se strinjamo tudi s tem, da je izredna seja in če že izredno sejo skličemo, zaradi ene točke po neki strani primerno, da jo dopolnimo tudi z nekoliko večjim obsegom bi rekel dnevnega reda. Glede na to, da o temi, ki jo vsebuje to poročilo govorimo že tri teden in da je opozicija o tem praktično že v celoti seznanjena oziroma o vsem vse ve tudi glede na medijske objave na vse dosedanje odbore, ki to temo obravnavajo se res čudim, da sedaj vsi govorijo, da bo v tem poročilu nekaj tako novega, da rabijo 14 dni, da to preštudirajo. Mislim, da je do ponedeljka cel vikend, kjer se to gradivo lahko pogleda in ga tudi dopolnijo do ponedeljka v tistem delu, kjer želijo razpravljati. Ne strinjam se pa s tem, da bi to prestavljali kot je predsednik omenil je v naslednjem tednu že sklicanih več odborov, ker smo se odločili, da grem delati v smislu rednih sej in je, kar nekaj odborov in ne vem, če je pametno sedaj te stvari prestavljati. Kot rečeno ta tema je aktualna to vsi govorite, seznanjeni ste z vsem, ker govorite tudi o dejstvih, ki jih še jaz v poročilu nisem videl nekateri pa že komentirate. Govorite o nekem sodnem procesu, kar mislim, da ni gre za poročilo in na osnovi tega poročila bo tudi mogoče kaj znano za v naprej. Nikjer jaz nisem zasledil, da gre za neka obtoževanja. Gre za neke sklepe, ki jih bodo pač tisti, ki so za to pristojni v nadaljevanju tudi bi rekel povzeli, uporabili ali karkoli s tem naredili in mislim, da ni tukaj nič narobe. Tudi vsi v opoziciji ves čas pritiskate na vse organe te države naj čim prej začne s postopki naj čim prej obravnava te zadeve sedaj v primeru obravnave v Državnem zboru bi pa to zadevo zavlačevali. Jaz se ne strinjam, da se to prestavlja, ker ponedeljek je bil prosti termin in mislim, da se o tem opravi kvalitetna razprava, ker nenazadnje že poteka na določenih odborih na KNFJ-u, na zdravstvu in tako naprej. Bi pa predlagal, da se ponedeljek začne ne ob 10. uri, ampak ob 12. uri. <br/>
<br/>
	<b>PREDSEDNIK IGOR ZORČIČ</b>: Hvala lepa. <br/>
	Kolega Golubović. <br/>
<br/>
	<b>BRANE GOLUBOVIĆ (PS LMŠ)</b>: Še enkrat bom poudaril!<br/>
	S tem poročilom, ki je že v prvem sklepu zelo subjektivno in se mi seznanjamo, da se je Slovenija uspešno spopadla z njo, ampak s tem poročilom političnim se ne mudi. Naš predlog je bil, da tisti minimalni čas, ki nam ga dajte, potem naredimo Odbor za gospodarstvo v ponedeljek. Vi govorite o seji v ponedeljek seja bo v petek. <br/>
<br/>
<b>5. TRAK: (MK) – 10.20</b><br/>
<br/>
	(nadaljevanje) Seja bo jutri in manj kot 48 ur imamo možnosti, da se pripravimo. Razen, če boste sejo za gospodarstvo sami izvedeli, se bomo mi pač pripravili na ponedeljkovo sejo. Ampak to je nekaj, kar kaže na to, da ne želite imeti konstruktivne razprave. Samo to kaže. Ne želite imeti konstruktivne razprave, notri ste obsodili, dali ste neke obtožbe, pozabili ste prilepiti neke druge zadeve in enostavno ste se odločili, zdaj bomo pa to v manj kot 48-ih urah dali na prvo sejo, v ponedeljek bo še druga. Ne vidim razlog za to hitenje. In še enkrat pravim, pri odloku vam gremo nasproti, četudi, bom pa zdaj tako rekel, ker gre za izredno sejo in sta obedve točki na tej seji, vemo kako se čas deli. Se pravi, obedve točki sta pomembni, s tem se strinjam. Mogoče bi mi želeli mogoče tudi pri odloku kaj več povedati, mogoče kaj predlagati še dodatno. Ja, dali ste dve pomembni točki, omejen čas je za obedve pomembni točki in dajmo v ponedeljek lepo speljati odlok, predlog o seznanitvi poročila pa zaradi mene lahko naredimo v sredo ali četrtek. Ne bo prvič in ne zadnjič, če bosta v enem tednu dve izredni seji. Hvala. <br/>
<br/>
<b>	PREDSEDNIK IGOR ZORČIČ:</b> Kolega Vatovec. <br/>
<br/>
<b>	DR. MATEJ TAŠNER VATOVEC (PS Levica): </b>Jaz bi tukaj še enkrat samo poudaril, da gre očitno za nek piar stunt. Govori se, kako je to z vidika racionalnosti in da sta dve točki naenkrat, za danes je bila prvotna planirana izredna seja glede odloka. Takšni so bili pogovori in takšni so bili plani. Danes bi naj imeli izredno sejo glede odloka in tako naprej. Zdaj na hitro se skuša to skupaj skombinirati, to kar pravi Brane je popolnoma res. Dve točki sta pri katerih verjetno predvsem v opoziciji radi imeli poln čas pri obeh točkah, pa to pač zaradi poslovniških razlogov ni možno in to delate zelo načrtno. In nehajte zavajati, da gre tukaj za racionalizacijo časa in sej in tako naprej. Tudi majska seja redna, ki bo, nima toliko točk, da bo ne vem, vsak dan 4, 5 odborov, da ne bi mogli speljati obravnave Odbora za gospodarstvo v naslednjem tednu. Nehajte zavajati, povejte, da skušate čim prej to pospraviti pod preprogo in je to to. Povejte direktno, nehajte toliko slepomišiti glede teh stvari. Jaz se strinjam, dajmo pač to razdvojiti, naredimo odlok v ponedeljek in poročilo enkrat kasneje. Če hočete vsaj nek ta fair play, če hoče Vlada pol ure za uvodno predstavitev in za razpravo eno uro, dovolite tudi poslanskih skupinam, da imajo lahko poln čas, da bodo enakovredno lahko razpravljale o tej zadeve. <br/>
<br/>
<b>	PREDSEDNIK IGOR ZORČIČ:</b> Kolega Matjaž Han. <br/>
<br/>
	<b>MATJAŽ HAN (PS SD): </b>Glejte, jaz še vedno mislim, da je potrebno v tem Državnem zboru poleg Poslovnika se držati tudi enega gentlemanskega dogovora, pogovora. Jaz se ne bom spuščal na nivo, bom rekel, posameznikov in s prstom kazal na vse, ampak to poročilo, kot sem že rekel, je verjetno pomembno ta moment za vas, zato s sklepom, ki jih boste izglasovali boste lahko v javnosti rekli, kako je bilo vse okej in kako vse prejšnja Vlada kriva, kako je pa ta Vlada vse naredila okej. V redu, to v demokraciji razumem. Vi lahko danes sprejmete sklep, da zunaj dež pada in pač dež pada, pa nas boste preglasovali. To je vse, vidim, da je vse to zdaj možno narediti in da naj gredo Slovenci po marele, zato ker dež pada in pač bodo šli po marele. Ampak, saj vsi vemo, Igor, predsednik, zakaj se gre. Ampak oprosti Igor, pa si mi tudi prijatelj, ali bomo imeli v tej državi malo tudi kakega predsednika malo z avtoriteto ali boš samo glavo sklonil dol in…<br/>
<br/>
<b>	PREDSEDNIK IGOR ZORČIČ: </b>Kolega Matjaž…<br/>
<br/>
	<b>MATJAŽ HAN (PS SD): </b>Ne, ne…<br/>
<br/>
<b>	PREDSEDNIK IGOR ZORČIČ: </b>… nisem ti dal…<br/>
<br/>
	<b>MATJAŽ HAN (PS SD): … </b>samo dokončam…<br/>
<br/>
<b>	PREDSEDNIK IGOR ZORČIČ: </b>Nisem ti dal besede, da boš zganjal neko pokroviteljstvo…<br/>
<br/>
	<b>MATJAŽ HAN (PS SD): </b>Ne, ne…<br/>
<br/>
<b>	PREDSEDNIK IGOR ZORČIČ: </b>Predlagam, da poveš, kaj je  za tebe sprejemljivo…<br/>
<br/>
	<b>MATJAŽ HAN (PS SD): </b>Za mene…<br/>
<br/>
<b>	PREDSEDNIK IGOR ZORČIČ: </b>Jaz se seveda lahko še naprej pogovarjam, ampak nekega pokroviteljstva pa ne rabim. <br/>
<br/>
	<b>MATJAŽ HAN (PS SD): </b>Oprosti, se opravičujem. Se opravičujem. <br/>
<br/>
<b>	PREDSEDNIK IGOR ZORČIČ: </b>Dejstvo je, da je tudi v ponedeljek sklicana seja povsem po regelcih. <br/>
<br/>
	<b>MATJAŽ HAN (PS SD): </b>Absolutno. <br/>
<br/>
<b>	PREDSEDNIK IGOR ZORČIČ: </b>Je. Jaz nimam nobenih zadržkov, da se kakšna točka prestavi tudi na nek drug dan, ker mislim, da se tudi koaliciji ne mudi tako. Dejstvo pa je, da tako kot je predlagano je predlagano zato, ker so potem v torek, sredo, četrtek delovna telesa<br/>
<br/>
<b>6. TRAK: (NB) – 10.25</b><br/>
<br/>
	(Nadaljevanje) četrtek delovna telesa, ki jih moramo speljati zato, da bomo lahko redno sejo speljali. In tisti predlog, da damo zadevo, ne vem, na majsko sejo, ne more iti, zaradi tega, ker imamo pač zahtevo za izredno sejo, v petnajstih dneh moramo imeti. Tako da jaz predlagam da, ne vem, se probate poenotiti, mogoče v ponedeljek eno, v četrtek drugo, ne vem, če bo končano delovno telo, to je moj namig vsem, drugo točko. Se pravi, eno sejo prekinemo, nadaljujemo potem v četrtek, recimo, če je to za vas sprejemljivo. Če bomo pa mi šli vam nasproti pa tudi s tem ne boste zadovoljni, pa bomo imeli potem spet deset proceduralnih predlogov na seji, potem pa nismo nič naredili, potem je pa boljše, da je v ponedeljek. <br/>
<br/>
<b>	MATJAŽ HAN (PS SD):</b> Predsednik, se opravičujem, me je malo zaneslo pri pokroviteljstvu, se strinjam, ne bi smel tega reči, zato se ti še enkrat opravičujem. Moram pa reči, da nekaterih potez jaz pač kljub vsemu ne razumem. <br/>
	Hvala lepa. <br/>
<br/>
<b>	PREDSEDNIK IGOR ZORČIČ: </b>Še kdo? (Ne.) Matej. <br/>
<br/>
<b>	DR. MATEJ TAŠNER VATOVEC (PS Levica): </b>Pa bi bilo možno potem, če ponujate to roko, da se jutrišnjo sejo prestavi, se pravi, da ne bi bila seja Odbora za gospodarstvo jutri, ampak v naslednjem tednu, če seveda s soglasjem sklicateljev izredne seje se pač vse te stvari lahko dogovorimo in potem dejansko naredimo tako, da se prestavi obravnava 2. točke, če obstaja to soglasje, če dobimo to zavezo na četrtek oziroma tako kot sam predlagaš. Je ta predlog nekaj o čem zdaj razpravljamo ali je bila to samo retorična figura. <br/>
<br/>
<b>	PREDSEDNIK IGOR ZORČIČ: </b>Jaz nimam zdaj, bom rekel, nobene podlage, da govorim o tem kdaj bo odbor sklican, to bi bilo potrebno predsednika vprašati, ampak on bo imel iste težave zaradi tega, ker imamo naslednji teden zabasan in bo težko sklical, ne vem, kadarkoli naslednji teden. Je ponedeljek, torek, sreda, četrtek… <br/>
	Tako da, poglejte, jaz predlagam, da mi gremo na glasovanje o teh sklepih in se potem na posvetu še mogoče dogovorimo v zvezi s časovnim potekom seje in se eventualno potem dogovorimo. <br/>
	Kolega Jurša. <br/>
<br/>
<b>	FRANC JURŠA (PS DeSUS):</b> Hvala. <br/>
	Preden bomo o tem glasovali predlagam deset minutni odmor, da se uskladimo. <br/>
	Bi pa nekaj rekel. Zelo me žalosti, da na tak način razpravljamo oziroma razpravljate, da se v naprej vse zadeve obsojajo. Pa bom rekel tako, eni in drugi počnemo oziroma počnete te zadeve. Včeraj sem poslušal nekatere izjave, ki so v naprej obsojale in so rekli, da se je tam kradlo, da se je tam jemalo provizije. Danes se ista zgodba govori, jaz ne rečem, da se tudi mogoče to ni zgodilo, ne bom rekel, ampak jaz kot politik ali pa p- od politika, pa nisem tisti, ki bom to presojal. O tem lahko razmišljam, lahko tudi kaj povem, ampak naj o tem presojajo tisti, ki so za to odgovorni. In kolegi in kolegice, dajmo včasih malo razmisliti kaj govorimo. Razmislimo kaj govorimo. Predlagam 10 minutni odmor pred odločanjem. <br/>
<br/>
<b>	PREDSEDNIK IGOR ZORČIČ: </b>10 minut pavze, se pravi, nadaljujemo 10.40. <br/>
<br/>
	(Seja je bila prekinjena ob 10.29.)<br/>
<br/>
<b>7. TRAK: (SC) – 10.40</b><br/>
<br/>
<b>	</b>(Seja se je nadaljevala ob 10.40.)<br/>
<br/>
	<b>PREDSEDNIK IGOR ZORČIČ: </b>Spoštovani kolegi, predlagam, da nadaljujemo!<br/>
	Preden preidemo na glasovanje naj vam se pravi pojasnim glede na te pogovore v tej pavzi kakšni so še možni drugi dogovori glede na dogajanje v Državnem zboru v naslednjem tednu. To je, da se seja začne v ponedeljek, 11. 5. 2020 in da se nadaljuje, potem v četrtek. Možna sta dva scenarija, eden je, da se določi rok  trajanja seje na primer uro trajanja ne vem do 10. ure zvečer pa, kar se ne bo dokončalo, da se nadaljuje v četrtek ali pa, da se 2. točka to se pravi to poročilo prestavi na četrtek. Jaz ne morem vplivati na to, da bo seja Odbora za gospodarstvo, ki bo obravnavala to poročilo kasneje, predvidena je za jutri, to je edini prosti termin. Jaz verjamem, da če ne bo jutri končana, da se bo verjetno nadaljevala še v ponedeljek, ampak vseeno bi vas prosil, da se malo opredelite do teh scenarij ali so vam kaj bližje ali niso. <br/>
	Kolega Golubović. <br/>
<br/>
	<b>BRANE GOLUBOVIĆ (PS LMŠ): </b>Za nas je predvsem pomembno, da se tudi Odbor za gospodarstvo prestavi. Mi smo rekli, da nimamo težav, če v ponedeljek razpravljamo drugače pa tako kot ste vi, mislim je ta scenarij, ki si ga omenil seveda neko približevanje, ampak če lovimo ta poslovniški rok 15 dni za sklic izredne seje po hitrem pogledu, ki smo ga tudi mi opravili je naslednji petek in naslednji ponedeljek sta dva datuma, ki sta prosta.  Petek je se pravi 15. 5. in potem za gospodarstvo in ponedeljek 18. 5. je seja Državnega zbora, če že iščemo proste termine, ker je glavni problem, da se tako pomembne teme ne more na neki resen način obravnavati po vaših navedbah ta, da so dnevi zapolnjeni. Še enkrat pravim problem, ki ga mi vidimo je ta, da imamo manj kot 48 ur se pravi jutri je razprava, da pogledamo, analiziramo in pripravimo odgovore na vašo sejo. Bom pa še enkrat rekel, če boste vztrajali na jutrišnjem Odboru za gospodarstvo bomo resno razmislili, če vam ne prepustimo, da sami to odpeljete, ker tako kot ste 10 dni sami to gradivo pregledovali, ste ga lepili, pisal v končni fazi tudi vseeno, če ga sami sprejmete. <br/>
	Hvala. <br/>
<br/>
	<b>PREDSEDNIK IGOR ZORČIČ: </b>Ja, Matej. <br/>
<br/>
	<b>DR. MATEJ TAŠNER VATOVEC (PS Levica): </b>Ja, mi smo tudi pregledali terminski načrt, ki smo ga sprejeli. Sedaj dejstvo je, da je nekaj prostih terminov po terminskem načrtu in zamik za eden teden govorim pa predvsem o 2. točki ne bi smel predstavljati nobene težave. V petek, 15. 5 sta zgolj Odbor za zadeve Evropske unije in Kolegij predsednika Državnega zbora predvidena 18. 5. pa tudi ni nič tako bi lahko izredno sejo izpeljali takrat. <br/>
	Bi pa predlagal, da sta to dve izredni seji tudi, zaradi tega, kar je Brane že prej povedal se pravi glede razpoložljivega časa. Kot rečeno, če gremo na eno sejo, ki se, potem prekine ostane pri tej dilemi, da bomo morale ostale poslanske skupine se odločiti pri kateri točki bomo prijavili polni čas se pravi po tretjem odstavku 67. člena oziroma kako ta čas razdeliti kar pomeni seveda, da manj časa za razpravo pri dveh točkah, ki sta kot so že ostali poudarili pomembni. Jaz mislim, da bi bilo to najbolj smotrno se pravi, da se ta odlok čim prej reši v ponedeljek in se, potem skliče še eno izredno sejo, kar bi še vedno bilo po poslovniških rokih z enim tednom zamika se pravi v ponedeljek 18. 5 in se, potem tudi ustrezno umesti Odbor za gospodarstvo. To bi bila najbolj elegantna rešitev, ki bi dala nam več časa, da se pripravimo na to sejo istočasno pa bi lahko hitro rešili, kar je v tem trenutku <br/>
	<br/>
<b>8. TRAK (VI) 10.45</b><br/>
<br/>
<b>	</b>(nadaljevanje) za vas pomembneje, se pravi, odlok o okviru za pripravo proračunov. Mislim, da je to pač nek kompromis, ki je pač ugoden ali pa dovolj zadovoljiv za obe strani, če naj tako rečem. <br/>
<br/>
<b>	PREDSEDNIK IGOR ZORČIČ:</b> Hvala. Še kdo? Kolegica Janja.<br/>
<br/>
<b>	JANJA SLUGA (PS SMC):</b> Hvala. Mi smo v tej pavzi nekako v dobri veri poskušali iti nekako nasproti s tem, da bi pač to 2. točko kakorkoli po obeh variantah, ki sta možni, kot je rekel predsednik Državnega zbora, obravnavali v četrtek oziroma v ponedeljek sejo prekinili. Še enkrat ponavljam, v dobri veri, ker smo verjeli temu, da pač potrebujete več časa. Ampak sedaj s tem korakom nasproti pa vidim, da v resnici nismo niča naredili, da boste vztrajali pri svojem, da boste pač zavlačevali. Jaz še mogoče lahko to nekako razumem, ne morem pa razumeti, da s takimi argumenti, ko pravite, da ni dovolj časa, da se pripravite, da tudi ni dovolj časa, da tisti, ki so v poročilu omenjeni se pripravijo in ustrezno na tisto, kar je navedeno v poročilu, odgovorijo. Bi vas samo opozorila, da v bistvu vi že 14 dni napadate in obsojate in ste tudi že obsodili določene ljudi, ki se na vaše napade sploh niso mogli na verodostojen način odzvati in to je sedaj v resnici prva priložnost, da se ti ljudje, ki ste jih kar že vnaprej obsodili, dejansko v miru z argumenti, z dokazi odzovejo na te vaše obtožbe. In to je nesprejemljivo, da potem na tak način govorite in obračate stvari. Jaz bi si res želela, pa  verjamem, da si to želimo vsi, da bi čim hitreje opravili svoje delo tudi pristojni organi, tisti, ki bodo lahko najbolj verodostojne rezultate, potem komunicirali in tudi povedali kaj je res in kaj ni. Ampak da sedaj si jemljete še dodatno cel teden za to, da bost nadaljevali s svojimi obtožbami, tisti, ki bi pa morali kaj na to odgovoriti pa te priložnosti ne bodo imeli, se pa meni zdi res nesprejemljivo. Kot rečeno, za mene je sprejemljivo, da začnemo sejo v ponedeljek in jo potem nadaljujemo v četrtek. Ampak še z dodatnim zavlačevanjem se pa pač ne morem strinjati. <br/>
<br/>
<b>	PREDSEDNIK IGOR ZORČIČ:</b> Hvala lepa. Matjaž.<br/>
<br/>
<b>	MATJAŽ HAN (PS SD):</b> Janja, lepa hvala za opozorilo. Sedaj, kar se tiče pa, jaz ne vem, od mene nisi slišala, da bi jaz katerega obsojal. Je pa res, da nekateri so vabljeni na pomembna delovna telesa, da bi se branili in povedali, pa pač ne pridejo. Tam, kjer so vabljeni nekateri ministri pač ne pridejo. In potem se spraševati zakaj jih v javnosti kdo napada, ne mene spraševati. Se mora pač tisti vprašati zakaj ne pride na Komisijo za nadzor javnih financ in se tam po pravilih pač brani kakor se brani oziroma odgovarja, da ne bom rekel, ker noben ni obtožen, da pač pove svoje mišljenje. Tako, da, večino imate, spoštovana koalicija, naredite kar želite. Ljudje bodo pa povedali svoje. Hvala. <br/>
<br/>
<b>	PREDSEDNIK IGOR ZORČIČ:</b> Kolega Golubovič. <br/>
<br/>
<b>	BRANE GOLUBOVIČ (PS LMŠ):</b> Jaz razumem, da je to priložnost, da pač pristojni ministri povedo svojo plat zgodbe. V torek na Komisiji za nadzor javnih financ sta dva ministra prišla, enega ni bilo in ta dva sta povedala pač svojo zgodbo. Tako da je to sedaj druga priložnost, ne prva. Nismo problematizirali jutrišnjo sejo Odbora za gospodarstvo. Smo tudi…<br/>
<br/>
<b>	PREDSEDNIK IGOR ZORČIČ:</b> To smo razumeli…<br/>
<br/>
<b>	BRANE GOLUBOVIČ (PS LMŠ):</b> …povedali, da nimamo problema. Nimamo problema ponedeljkove seje. Jutrišnja pa je za nas problem. Hvala. <br/>
<br/>
<b>	PREDSEDNIK IGOR ZORČIČ:</b> Okej, poglejte, jaz bom počasi zaključil to. Mi smo se dobili, naredili en sestanek, eno pavzo, šli smo z nekim predlogom nasproti. Vidim, da ni požel nekega odobravanja, da verjetno s kakršnimkoli bi prišli bi bilo enako. Sedaj jaz, kakor razumem, to med vrsticami že slišim neke napovedi obstrukcije, tako da… Jaz bom, se pravi, sejo sklical za 11. 5. ob 12. uri do zaključka seje. Kar se tiče pa delovnega telesa sem pa, mislim <br/>
<br/>
<b>9. TRAK: (TB) – 10.50</b><br/>
<br/>
	(nadaljevanje) da že več kot izdatno pojasnil, da glede na razpored dela v Državnem zboru, nimajo možnosti imet kadarkoli, v kateremkoli drugem terminu.<br/>
	/ oglašanje iz dvorane/ Zato, ker… / oglašanje iz dvorane/ Zato ker je bil edini predlog, se pravi, strinjate se za ponedeljek, tudi kolega Golubović je to povedal, se pravi, nima problema za ponedeljkovo, problem ima za jutrišnjo, jaz sem povedal, kako je z jutrišnjo sejo, kar se tiče pa ponedeljka, pa zdaj, če je težava v tem, da je prezgodaj, potem smo dal na tisto drugo uro, ker je za nekatere verjetno tudi ta, ob 12-ih še prezgodnja.<br/>
	Kolega Matej, še.<br/>
<br/>
	<b>DR. MATEJ TAŠNER VATOVEC (PS Levica):</b> Jaz zdaj, kar se glede časa tiče, sem jaz slišal samo iz ust vodje Poslanske skupine SDS, da si želijo imet ob 12-ih, od nikogar drugega. To je prva stvar. Mi nimamo težav z deseto, lahko tudi damo na deveto.<br/>
	Zdaj, kar se tiče tega, da nočemo pristat na neke kompromise, ki ste jih ponudili, še vedno niso razrešene zadeve. Prvo kot prvo, čas. Če je to na eni izredni seji po trenutnem predlogu, bomo morale poslanske skupine delit čas, glede na dve pomembni točki in če bi bili dve izredni seji, kar je tudi možno, kar lahko predsednik tudi narediš, bi lahko imeli poln čas pri obeh sejah, če vam gre res za to, da se kakovostno razpravlja o tem.<br/>
	Drugič, ne gre za zavlačevanje. Smo že povedali, to poročilo ni nekaj, na čemer bo, ne vem, stala ali pa obstala Vlada, država, Sklad za blagovne rezerve, dobava mask ne nič. Pač je neko poročilo, ki ga je Vlada pripravljala 2 tedna, tako da zelo dobro tudi poznajo ministri oziroma predvsem gospodarski minister, kakšne so točke obrambe, če naj rečem, oziroma tožbe, problem pa je to, da moramo mi zdaj v Državnem zboru to speljat. Jutri bi naj imeli Odbor za gospodarstvo, ki ga med drugim vodi gospod Rajić, ki je član SMC in bi lahko, če bi bili toliko pripravljeni na nek kompromis, se z njim dogovorili, da se ta seja prestavi. Termini…<br/>
<br/>
	<b>PREDSEDNIK IGOR ZORČIČ:</b> Ne more, kolega Vatovec…<br/>
<br/>
	<b>DR. MATEJ TAŠNER VATOVEC (PS Levica):</b> Še enkrat…<br/>
<br/>
	<b>PREDSEDNIK IGOR ZORČIČ:</b> …Ne more… / nerazumljivo/<br/>
<br/>
<b>DR. MATEJ TAŠNER VATOVEC (PS Levica):</b> …Po terminskem načrtu so prosti termini, in bi lahko to stvar elegantno speljali. Vi se še pa naprej greste to aroganco oblasti, ki jo vidimo od prvega trenutka, ko je nastala ta nova koalicija. / oglašanje iz dvorane/ Pač tam, gospod Krivec odkimava, zdaj seveda tudi komentira zraven in tisto, kar on reče, se potem tudi zgodi, in to ni iskanje kompromisov, to je valjar in mislim, da to ni način, na katerega bi moral ta Državni zbor delovat.<br/>
Če tri stranke opozicije povedo, da bi lahko to stvar rešili drugače in ne kompliciramo, recimo, pri odloku…<br/>
<br/>
<b>PREDSEDNIK IGOR ZORČIČ:</b> Ne…<br/>
<br/>
<b>DR. MATEJ TAŠNER VATOVEC (PS Levica):</b> …Za katerega se strinjamo, da…<br/>
<br/>
<b>PREDSEDNIK IGOR ZORČIČ:</b> …Ni res, ni res…<br/>
<br/>
<b>DR. MATEJ TAŠNER VATOVEC (PS Levica):</b> …Ali lahko me ne prekinjate, predsednik? To je zelo slaba navada, ki ste se jo navlekli.<br/>
<br/>
<b>PREDSEDNIK IGOR ZORČIČ:</b> Povejte do konca. / oglašanje iz dvorane/<br/>
<br/>
<b>DR. MATEJ TAŠNER VATOVEC (PS Levica):</b> Hm, če predlagamo da, mislim, pač, odlok je pomemben, ste želeli, da bi se že danes obravnaval in nimamo težav s tem, okej, naj bo v ponedeljek, ampak poročilo, ni nobene nujnosti, da se mora zgodit v ponedeljek in že jutri, na Odboru za gospodarstvo. In edino popuščanje, ki ga od vas pričakujemo, je to, da se pač to prestavi za en teden, bi se dalo po terminskem načrtu, če pa vam ne gre za en teden, vsaj za nekaj dni. Niti na to niste pripravljeni pristat.<br/>
<br/>
<b>DR. MATEJ TAŠNER VATOVEC (PS Levica):</b> Ne, kolega Vatovec, to kar vi zdaj zganjate, to je uzurpacija opozicije, kajne.<br/>
Vi pravite, po naše ali pa po nikogaršnji poti. Kakšen je pa bil vaš »približevalni« predlog? To, da se da vse na skrajne roke? Glejte, saj, Državni zbor je Državni zbor koalicije in opozicije. Pojdite vi nekje nasproti. Mi smo šli nasproti, smo rekli, da se določi nek drug termin. Meni bi bilo pomembno, da se mi dogovorimo, meni bi to veliko pomenilo, ampak, vidim, da vedno znova izigravate vse naše predloge in, če vam gremo še najbolj nasproti, ne boste zadovoljni, zaradi tega, ker vam ne paše četrtek, kolegu Goluboviću ne paše seja jutri, nikoli ne bo nihče zadovoljen, očitno in očitno bomo moral it na to, da naberemo pač tiste glasove, ki bodo za takšen ali drugačen potek seje.<br/>
Zdaj, če bi bili vi zadovoljni, kajne, s tem, da zadevo speljemo v četrtek, jaz nimam nobenih težav. Se pravi, v ponedeljek eno točko, v četrtek drugo in več kot zadosti časa je. Zdaj, zelo prepričljivi niste pri tem, da si morate ne vem kaj prebrat,<br/>
<br/>
<b>10. TRAK: (NB) – 10.55</b><br/>
<br/>
	(Nadaljevanje) ker ste se že vsi včeraj že vsi zelo konkretno opredelili do tega poročila. Ampak, če ne boste tukaj zadovoljni, če boste v vsakem primeru na koncu celo obstruirali sejo, kar se zdajle napoveduje, potem je pa čisto vseeno, če je to v ponedeljek ob 12. uri. Čisto vseeno. <br/>
	Kolega Jurša, pa potem kolega Han. <br/>
<br/>
<b>	FRANC JURŠA (PS DeSUS):</b> Poglejte, to kar nekateri zdaj izpostavljate, da nismo nekega približevalnega predloga dali, to ni res. Potem, to je rekel kolega, potem sami sebi lažemo. Mi smo šli ven, smo imeli razgovor, smo se dogovorili, smo gali približevalni predlog, ampak na koncu koncev zdaj se vidi, da vi tudi, če bi katerekoli dali, da se vi s tem ne bi strinjali. Vi želite samo tistega, ki ga vi želite. Ne. V Državnem zboru pa je pač neka večina, ki o tem odloča in v kolikor boste pritiskali še bolj, boste tudi mene prepričali v to, da niti za ta približevalni predlog ne bom glasoval. Jaz sem bil za to, da probamo to razrešiti, da se približamo, da pridemo bližje, da potem v končni fazi speljemo tako sejo, da bo začetek v ponedeljek, zaključek pa v četrtek ali pa tudi alternativno, da je ena točka v ponedeljek druga pa v četrtek. <br/>
<br/>
<b>	PREDSEDNIK IGOR ZORČIČ: </b>Kolega Han. <br/>
<br/>
<b>	MATJAŽ HAN (PS SD):</b> Veste zakaj sem jaz danes razočaran in zadnji teden samo, pa ne zaradi teh mask, zaradi mene jih lahko kupujete po 10 evrov, pa me sploh ne zanima. Tisto, če bo kdo kriv, bo kateri ugotovil, to me ne zanima, te maske. Jezi me in razočaran sem zato, prvič, ko se je ta Vlada na novo ustanovila, prav da se je na novo ustanovila, mislim, da je v redu, smo šli v opoziciji na roko pri vseh, pri delovnih telesih, da ste jih lahko povečali, na nek način, da ste lahko hearinge naredili. Pri vseh sejah smo se dogovorili na kakšen način bomo hitro seje speljali, da smo šli čez pomembne zakonodaje, vse kar  ste rekli, kar je vodja največje opozicijske stranke prišel, smo se dogovorili, vse, niti o eni stvari ni opozicija bremzala, niti o eni stvari. <br/>
	Kar se tiče referenduma, smo vam 60 glasov dali za referendum, kar se tiče Socialnih demokratov. Vse smo naredili. Ampak, dragi moji, toliko dolgo sem v politiki, ko sem pa jaz videl, da smo mi javno oziroma LMŠ je javno rekel, da bo šel v preiskovalno komisijo, to je demokratična opozicija, Poslovnik je, vi ste finto naredili in ste nas, ste prehiteli, ja, z izgovorom, da se mi ne moremo zmeniti, pa da dolgo pišemo zato, da te preiskovalne naše ne bo, ker Zakonodajno-pravna služba bo verjetno rekla, da dveh preiskovalnih komisij ne bo, ste pa, bom rekel, na nek način začeli opozicijo izrivati in če jo ne rabite opozicije, tudi v redu, povejte, ne rabite opozicije, ne rabimo več na nobeno sejo priti, ne na Kolegije ne na posvete ne vabi, na nič. Ta dokument, o katerem se danes pogovarjamo, je nepomemben dokument. Mogoče je za vas pomemben dokument, ki ga boste sprejeli z večino, ker verjetno nobeden amandma ne bo sprejet, ker bomo mi v amandma napisati, ne ne prejšnja Vlada ni kriva, posamezniki v prejšnji Vladi in posamezniki v tej Vladi so krivi, da je prišlo do te situacije. Ne bom jaz rekel, da so vsi ministri krivi za to in drugo situacijo, posamezni ministri so krivi zakaj je prišlo do takšne šlamastike. Problem je, da posamezni ministri so v prejšnji Vladi in v tej Vladi so isti in zato ima SMC problem in zato zdaj predsednik pelje tako zadeve kot jo pelje. Naredite kar hočete, zaradi mene imate lahko tudi jutri ali pa v soboto sejo Državnega zbora. <br/>
<br/>
<b>	PREDSEDNIK IGOR ZORČIČ: </b>Kolegica Maša. <br/>
<br/>
<b>	MAŠA KOCIPER (PS SAB):</b> Doslej se nisem oglašala. V SAB smo v opoziciji, bomo z opozicijo tudi glasovali glede teh predlogov. Bi pa mogoče poizkusila še z enim predlogom približevanja, morda pa to kaj reši. Zdaj, kot vidimo, za kolega Golubovića je največji problem ta jutrišnji Odbor za gospodarstvo. Morda bi lahko Odbor za gospodarstvo, ne vem, če to kaj pomaga, vsaj začeli v ponedeljek ob devetih, pa potem ob dvanajstih z odlokom na seji, pa potem najdemo še en termin za nadaljevanje odbora pa v četrtek točko obravnavamo tako kot jo je predsednik predlagal. <br/>
<br/>
<b>11. TRAK: (MK) – 11.00	</b><br/>
<br/>
<b>	</b>(nadaljevanje) Se pravi, da vendar se za čez vikend prestavi ta Odbor za gospodarstvo, v dogovoru s predsednikom seveda, ob 12. uri je seja glede odloka in potem pred sejo četrtkovo glede poročila še, če je potrebno nadaljevanje Odbora za gospodarstvo, mogoče pa bo tri ure že dovolj, čeprav dvomim, v to vsi dvomimo. <br/>
	Sicer bomo pa v SAB, za nas je najpomembnejše, da se roki spoštujejo, zdi se nam prav, da tisti, ki so zdaj, ne bomo rekli okrivljeni, ker upam, da ne govorimo o krivdi, ker krivdo vemo, kdo ugotavlja, da se imajo tisti, ki so na tapeti bom ta izraz uporabila, čas pripraviti in morda pa še ta predlog karkoli spremeni. <br/>
<br/>
<b>	PREDSEDNIK IGOR ZORČIČ: </b>Hvala lepa. Še kdo? Kolega Golubović.<br/>
<br/>
<b>	BRANE GOLUBOVIĆ (PS LMŠ): </b>Hvala lepa. Ta predlog, ki ga je kolegica Maša povedala je predlog približevanja. Gre v smeri nadgradnje vašega predloga. Predlog je bil vaš, ponedeljek se začne seja, v četrtek izvedemo drugo točko, dejstvo je, če gre za eno izredno sejo, da bo tudi tista ponedeljkova zelo kratka o odloku, se pravi ta ideja nam j všeč. V ponedeljek začnemo Odbor za gospodarstvo zjutraj, ga prekinemo, nadaljujemo sejo 1. točke odloka, potem je pa meni vseeno, če novo izredno sejo skličete za četrtek ali nadaljujete točko v četrtek. Tukaj mi ne bomo problematizirali. Ampak ta predlog, ki ga je Maša dala podpiramo. Hvala. <br/>
<br/>
	<b>PREDSEDNIK IGOR ZORČIČ: </b>Mi kot Kolegij lahko se v bistvu nekako dogovorimo glede poteka same seje. Glede delovnega telesa je odgovoren predsednik. Dejstvo pa je, pa ne gre za nobeno SMC zgodbo, kot je Matjaž namignil, da obstajajo omejitve, saj veste, da več kot dva odbora hkrati ne smeta delati, da imamo že delovna telesa v naslednjem tednu, tako da zdaj je pač odvisno od tega ali je vse to možno izpeljati ali ne, jaz vam tukaj ne morem dati besede za to. / medsebojni pogovor/. Lahko pustimo to odprto, da stopite do predsednika, se probate še kaj v zvezi s tem z njim dogovoriti. Jaz tukaj nimam nobenih težav. Zanima me, če je potem se možno vsaj uskladiti glede tega, da seja poteka v ponedeljek in četrtek? Če boste to problematizirali do onemoglosti, potem boljše, da je v ponedeljek in da zaključimo zadevo. Ne vem, kako lahko razumem vaš molk? Da se molče strinjate. Okej. <br/>
	Gremo na glasovanje. Zaključujem razpravo. Na glasovanje dajem naslednji sklep: »poslanske skupine k eni točki dnevnega reda 37. izredne seje Državnega zbora najavijo čas v skladu s tretjim odstavkom 67. člena Poslovnika.«<br/>
	Kdo je za? (NSi, SDS, SMC, DeSUS.) Kdo je proti? (Nihče.) Vzdržani? (SNS, SD, Levica, SAB in LMŠ.)<br/>
	Ugotavljam, da je sklep sprejet. <br/>
	Na glasovanje dajem naslednji sklep: »predlagatelj ima na voljo po 1. točki za uvod 10 minut, za razpravo 30 minut, pri 2. točki za uvod 30 minut in 1 uro za razpravo.« Glasujemo. <br/>
	Kdo je za? (NSi, SDS, SMC, DeSUS.) Kdo je proti? (Levica, SD, LMŠ.) Vzdržani? (SAB in SNS.)<br/>
	Ugotavljam, da je sklep sprejet. <br/>
	S tem zaključujem to točko dnevnega reda in 67. sejo Kolegija. <br/>
<br/>
<b>	Seja je bila končana 7. maja 2020 ob 11.04.</b>
</root>