<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA ODNOSE S SLOVENCI V ZAMEJSTVU </font></b><br/>
<b><font size="4">IN PO SVETU</font></b><br/>
<b><font size="4">2. nadaljevanje 2. redne seje</font></b><br/>
<br/>
<b><font size="4">(16. maj 2019)</font></b><br/>
<br/>
</p></div><br/>
<b><font size="4">Sejo je vodila Ljudmila Novak, predsednica Komisije za odnose s Slovenci v zamejstvu in po svetu.</font></b><br/>
<b><font size="4">Seja se je začela ob 15.30 uri.</font></b><br/>
<br/>
<b><font size="4">	PREDSEDNICA LJUDMILA NOVAK:</font></b><font size="4"> Spoštovane članice in člani komisije, vabljeni ter ostali prisotni, lepo pozdravljeni. Pričenjamo z nadaljevanjem 2. seje Komisije za odnose s Slovenci v zamejstvu in po svetu. Obveščam vas, da na seji kot nadomestni člani komisije s pooblastili sodelujejo: poslanec Boštjan Koražija nadomešča poslanko Violeto Tomić in poslanec Vojko Starović nadomešča poslanca Marka Bandellija. Lepo pozdravljam tudi vse prisotne vabljene, ki ste bili navedeni na sklicu današnjega nadaljevanja seje.</font><br/>
<br/>
<b><font size="4">	Nadaljujemo s prekinjeno 1. točko dnevnega reda – pregled aktivnosti Vlade glede sprejetih priporočil 17. vseslovenskega srečanja z dne 6. 7. 2017. </font></b><br/>
<b><font size="4">	</font></b><font size="4">Ker smo razpravo o tej točki dnevnega reda že opravili in tudi že odločali o predloženih sklepih poslanca Jožeta Tanka, bomo danes razpravljali in odločali zgolj o predloženem sklepu Poslanskih skupin LMŠ, SD, SMC, SAB in DeSUS, ki ste ga prejeli na klop.</font><br/>
<font size="4">	Želi predlagatelj sklepa besedo? Izvolite, Karla Urh.</font><br/>
<br/>
<font size="4">	</font><b><font size="4">KARLA URH (PS LMŠ): </font></b><font size="4"> Hvala za besedo. Mi se s tem sklepom strinjamo, ker v bistvu, če ga mogoče preberem: »Komisija za odnose s Slovenci v zamejstvu in po svetu priporoča Vladi Republike Slovenije, da za prihajajoče proračunsko obdobje v Uradu Vlade Republike Slovenije za Slovence v zamejstvu in po svetu zagotovi zadostna proračunska sredstva.« To je nekje naša želja priporočila. Mislim, da se bo v prihodnosti nekako poskrbelo za naše zamejce, za naše Slovence s to minimalno pomočjo, ki jo lahko nudimo. Hvala.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Torej, ker je predlagateljica oziroma predlagatelji so sklep že predstavili, sedaj odpiram razpravo o predlaganem sklepu. Jože Tanko.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Hvala lepa. Koliko pa je to? Na kateri osnovi je sedaj definirano? Kaj pomeni to zadostna? Včasih, to je bil nek režim, smo rekli vsakemu po njegovih potrebah. In ko so v prvi vrsti zadostili potrebi, je za množico zmanjkalo. V Venezueli isto. Zato sprašujem kaj je to sedaj za en znesek. Mi smo prejšnjič predlagali konkretne zneske in ste zavrnili tiste predloge sklepov. Sedaj pa je tu nekaj, ki nima nič, ker nič ne pove. Nič ne pove. Je to 13 milijonov, je to 17 milijonov, vključuje to še kaj zraven itd. S predlagatelji bi morali, po mojem mnenju, dati nekaj konkretnega ali pa gremo na izhodišče 2,08, ali gremo na izhodišče 2,08 plus inflacija, ali gremo 2,08 plus inflacija plus repatriacija?. Nekaj je treba tukaj narediti. Ne pa kar tako napisati, da nihče ne ve kaj to pomeni. Nihče. Predlagam, da mi to nekdo od podpisnikov pojasni. </font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Ali želi kdo pojasniti? Ali želi še kdo razpravljati o predlaganem sklepu? Sama bom tudi razpravljala. Ko smo obravnavali rebalans proračuna, so bila predlagana zadostna višja sredstva. Žal tega niste podprli in tukaj je dejansko zelo nedorečeno kaj so lahko zadostna proračunska sredstva.  </font><br/>
<br/>
<b><font size="4">2. TRAK: (ES)</font></b><br/>
<br/>
<b><font size="4">	</font></b><font size="4">(nadaljevanje) Da bodo čisto zadostna in da bodo izpolnila vsa pričakovanja, bo težko uresničljivo. Upam, da bo teh sredstev čim več in da bodo lahko društva krovne organizacije in vsi drugi izpolnjevali svoje obveznosti in naredili tudi korak naprej.</font><br/>
<font size="4">	Sklep bom sicer podprla. Je pa res precej v oblakih in ne vemo kaj so to zadostna proračunska sredstva. </font><br/>
<font size="4">	Ali želi še kdo razpravljati o tem sklepu? Če ne, potem dajem besedo ministru.</font><br/>
<br/>
<font size="4">	</font><b><font size="4">PETER JOŽEF ČESNIK:</font></b><font size="4"> Zadostna, zadovoljiva, adekvatna, primerna. Vse to je v slovenskem slovarju. Potrebe slovenske skupnosti v zamejstvu in širom sveta so različne. Nekatere so urgentne. Predvsem v zamejstvu rabimo sredstva za obnovo infrastrukture, za vzdrževanje infrastrukture. Ne bom rekel, da so to neki ogromni zneski, so pa potrebni.</font><br/>
<font size="4">	Sedaj sem bil štiri dni na posvetu slovenskih društev v Nemčiji, kjer imajo osem, devet učiteljev dopolnilnega jezika. Župnik se je zamenjal in nimajo več brezplačnega dostopa do župnišča in novi župnik jim računa vsoto, ki je komercialno uravnana, ki pa ni Slovenec, prejšnji pa nam je bil naklonjen. Rezultat je, da pri 70.000 evrih, ki jih imam še v predalu do konca finančnega leta, kje naj najdem 2.500 evrov za to organizacijo, pa 10.000 za drugo organizacijo, pa 25.000 za popravilo kuhinje ali pa vzdrževanje kuhinje, ki bo zaposlovala 20 ljudi v ribiškem muzeju na Križu v Benečiji. To je tisto.</font><br/>
<font size="4">	Na vladi sem že rekel. Če eden, šestnajst ministrov na okrogli mizi. Če vsak minister od teh petnajstih da 25.000 evrov, ima 375.000 evrov in nimam več takšnega glavobola kot ga imam danes. Vendar so mi bila obljubljena interventna sredstva. 	</font><br/>
<font size="4">	Torej, zadovoljiva sredstva za potrebe obratovanja urada, ni nujno, da je ves nakazan direktno na nas tisti moment, ampak sredstva bi morala biti dostopna na osnovi potrebe. In če se potreba pokaže, potem dam to na Vlado in minister za finance prenese ta denar na našo postavko, da ga damo naprej. </font><br/>
<font size="4">	Tukaj imamo sedaj tudi glede repatriacije v …. Mi nimamo denarja. Pa smo zopet tam. Tako da s tega stališča zadostno, zadovoljivo, primerno, katerikoli izraz, ne morem pa postaviti točne številke. Leta 2007 se mi zdi, da je bilo 11 milijonov. Lansko leto 8,45, letos 8,65, dvig plač v javnem sektorju plus ECB v Frankfurtu je dal en ali dva inflacijskega odstotka in sem dejansko v denar v roke 1.906 dol. Oprostite. Pa naj bo kdo drug minister in naj dela čudeže in naj zajca z denarjem potegne ven s klobuka. </font><br/>
<font size="4">	Če mi Vlada ne da, prosim, pritiskajte. Sicer ne bomo zadovoljni, ampak… Sem pač oster, ker osebno čutim, da rabimo denar, da opravljamo svojo funkcionalnost. Zavod za šolstvo da 2,1 milijona na leto za dopolnjevalni pouk. Zahteve po dopolnjevalnem pouku samo v Istri so šle gor 40 %. To rabi denar. Učiteljica v Združeni Republiki Nemčiji 2000 km na teden naredi s svojim avtom in obiskuje različna društva, kjer uči dopolnilni pouk. To stane denar. In sredstva morajo biti na mizi. Moram pa to balansirati s sredstvi in problemi, ki jih imamo na domačem prostoru. Hvala.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Gospod minister, kaj naj rečem. Moje sožalje. Sama sem predlagala amandma za pol milijona evrov. Koalicijski poslanci ga niso podprli. Sedaj je pač stanje takšno</font><br/>
<br/>
<b><font size="4">3. TRAK: (ES) </font></b><br/>
<br/>
<b><font size="4">	</font></b><font size="4">(nadaljevanje) kot je. Mi je zelo žal, ampak član vlade pa ste ne nazadnje vi. Tako da drugič, ko zavračamo amandmaje, pač premislimo kakšne bodo posledice. </font><br/>
<font size="4">	Kolega Jože Tanko.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Hvala lepa. Prej sem pričakoval neko obrazložitev kaj to je. Sedaj to, kar je minister povedal, smo slišali že trikrat. Ampak od tega ni nič. Konkretne stvari so bile predlagane z amandmajem pri proračunu in tudi s sklepi, ki so bili na prejšnji seji zavrnjeni. Konkretne stvari so bile predlagane. To je naredila koalicija.</font><br/>
<font size="4">	In sedaj predlagam, da besedico »zadostna« nadomestimo » z najmanj 11,5 milijona evrov«. To je stanje leta 2008. Vmes se je po razredih spremenilo po vseh resorjih. Vsi so dobili plus, razen mogoče obramba in mislim, da je ta urad ostal edini, ki je 30 % pod letom 2008. 30 % pri obsegu oddaljenosti, ki se niso spremenile, se niso nič skrajšale in pri dodatnih nalogah, ki se kažejo skozi krize, v katere padajo Slovenci v nekaterih predelih in za katere je treba predvideti neka določena sredstva in prej smo sprejeli tudi sklep, tudi aktivnosti. To je konkretno.</font><br/>
<font size="4">	Predlagam, da se besedica »zadostna« nadomesti »z najmanj 11,5 milijona evrov«. </font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Franci Kepa.</font><br/>
<br/>
<font size="4">	</font><b><font size="4">FRANCI KEPA (PS SDS):</font></b><font size="4"> Hvala za besedo, predsednica. Meni je kar težko gledati ministra, ker pravi, da nima denarja. Sedaj smo na sredini leta, pa je tako rekoč že suh. Mi smo takrat predlagali 13 milijonov evrov, kar bi bilo nekje relevantno temu kar je bilo 2008 plus inflacija plus revalorizacija plus dvigi. Tu niso nobena posebna sredstva za našo državo, teh milijon ali dva, ki se o njih tukaj pogovarjamo. Ne pa da se pusti ministra na cedilu. Drugič, minister, dajte kar pogoj ali bo približno toliko sredstev ali pa ne boste minister, če ne morete delati. Hvala.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Ali še želi kdo razpravljati o tem sklepu? Karla Urh.</font><br/>
<br/>
<font size="4">	</font><b><font size="4">KARLA URH (PS LMŠ): </font></b><font size="4">Vendar se moram oglasiti, saj konec koncev, če nas posluša slovenska javnost, si tudi svoje misli. Ni kar tako, da bi milijon, dva ali tri kar tako razmetavali gor in dol. Dajte se nekateri malo zresniti. </font><br/>
<font size="4">	Mislim tako. Tudi sama sem že povedala in bom še, če bo potrebno, tako kot je minister rekel, da je pri koncu za financami. Poskušali bomo najti rešitev takrat, ne pa že sedaj naprej obljubljati tri, štiri milijone. Veste, sama sem bila tudi v bolnici Petra Držaja in sem gledala ven čez okno in sem mislila, da ne vidim prav. Mislim, kakšne razmere so, kakšno je ko greš… Mislim, tudi kakšen milijon bi bil tam zelo dobrodošel, da bi obnovili pročelje, da ne bi zgledalo tako kot da greš ne vem kam. Ne vem kam, res nazaj. Do 2008 nazaj ali še mogoče bolj.</font><br/>
<font size="4">	Dajmo se zresniti. Podpiram ta sklep, ki smo ga oblikovali skupaj. Nismo ga oblikovali s figo v žepu. Kot sem že povedala, da Slovencem v zamejstvu ni samo za denar in za denar. Predvsem gre za to, da nekako obstanejo, da se slovenska beseda širi naprej in še večji problem, da tiskana beseda ostane. Bila sem ne nazadnje tudi na Odboru za kulturo, kjer je tudi v Sloveniji že velik problem za slovensko tiskano besedo. Ni denarja. Povsod ni denarja. Zato tako obljubljati, da se lahko da dva, tri ali štiri milijone več, mislim, da je to skrajno neresno. </font><br/>
<br/>
<b><font size="4">4. TRAK: (ES)</font></b><br/>
<br/>
<b><font size="4">	</font></b><font size="4">(nadaljevanje) In se mi zdi prav, da prisluhnemo in ko bo res zadeva, bom rekla, nekako neznosna, bomo poskušali poiskati, tako kot je tudi naš predsednik obljubil, da za gašenje tega najhujšega problema bo tudi on priskočil na pomoč. Prepričana sem, da bo. Da bi pa kar nekako posploševali, nočemo, ali nočejo dati, ali ne vem, oprostite, temu pa ne morem nekako tako odzvati, zato bom podprla sklep kot smo ga oblikovali na koaliciji. Hvala.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Sedaj imamo več predlogov sklepov. Eden je ta, da Komisija za odnose s Slovenci v zamejstvu in po svetu priporoča Vladi Republike Slovenije, da prihajajoča proračunska obdobja Uradu Republike Slovenije za Slovence v zamejstvu in po svetu zagotovi zadostna proračunska sredstva oziroma namesto zadostna po predlogu Jožeta Tanka zagotovi najmanj 11,5 milijonov evrov. </font><br/>
<font size="4">	Predlagam drugi sklep. Torej, prvi del, da ostane tako kot ga je oblikovala koalicija; »zamejcev in po svetu zagotovi zadostna proračunska sredstva in Uradu omogoči lažje črpanje interventnih sredstev iz proračuna Republike Slovenije.« To je predlog tako kot je minister govoril.</font><br/>
<font size="4">	Tretji predlog je pa osnovni predlog koalicije. </font><br/>
<font size="4">	Ali želi še kdo razpravljati o teh treh sklepih? Jože Tanko. Izvolite.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Hvala lepa. Kje pa so interventna sredstva? Proračunska rezerva? Interventna sredstva, če želite, morate imeti interventni zakon. Ne kar se izmisliti neko dikcijo in potem to intrepetirati, ker tega ni. Če že nekaj odločamo za to, da priporočamo Vladi, da zagotovi zadostna proračunska sredstva, ne rabimo nobenega sklepa. To pač Vlada v okviru svojih pristojnosti vsak teden razporedi desetine milijonov evrov ali pa prerazporedi iz postavk na postavke. To je dejstvo, ker ima tako pooblastilo, da lahko določene procente budžetov prerazporeja. Za to ne rabi nobenega sklepa. Če pa želimo, da se ministrstvo oziroma uradu za novo proračunsko perspektivo, ki se začne z letom 2020, kar to ta predlog je, potem napišimo številko. Druge ni. To sprenevedanje, opletanje in leporečje od tega ni nobenega haska. Ali smo konkretni ali pa pustimo na mizi in gremo? Na tak način se ukvarjati z nekimi problematikami je čisto brez zveze. Ne glede na to, da sem delal ali pa sodeloval pri veliko proračunih od leta 1994 naprej. Bodisi na lokalnem delu, pa od leta 2000 pri državnem delu. To je veliko let. Približno vem kako te stvari funkcionirajo. Vem. Zato predlagam, da napišemo konkretno številko. Če pa postavke ni, če ne predlagamo konkretne številke, potem je to interpretacija nezadostna, saj lahko napišemo 3 milijone, da se razumemo. S to definicijo lahko daste mandat Vladi, da se odloči, da je tudi 3 milijone zadosti za izvajanje teh politik, ki jih pokriva Urad. Zadostna pomeni tudi to. Ne samo gledati, da boste nekaj pokrili in pripravili. Pomeni tudi premik navzdol. In zato predlagam, da zapišemo konkretni znesek za leto 2020, ker ste napisali za prihajajoča proračunska obdobja. To je 2020 plus. </font><br/>
<font size="4">	Glede na tehnologijo dela v tej Vladi, mislim, da je to precej premalo, kar bomo napisali. </font><br/>
<br/>
<b><font size="4">5. TRAK: (ES)</font></b><br/>
<br/>
<font size="4">	(nadaljevanje) Za vse druge stvari se najdejo znatna sredstva: za širitve migrantskih centrov itd., ni noben problem s sklepom Vlade razporediti še 5 milijonov. Tukaj se pa ukvarjamo z drobižki. Za naše ljudi se ukvarjamo z drobižki, kar je mimogrede zelo žalostno. </font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Karla Urh, izvolite.</font><br/>
<br/>
<font size="4">	</font><b><font size="4">KARLA URH (PS LMŠ):</font></b><font size="4"> Vseeno bi predlagala, da ostane predlog sklepa tako kot smo ga oblikovali v nespremenjeni obliki. Samo toliko.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Še Branko Simonovič. Izvolite.</font><br/>
<br/>
<font size="4">	</font><b><font size="4">BRANKO SIMONOVIČ (PS DeSUS):</font></b><font size="4"> Hvala lepa za besedo, predsednica. Tudi sam predlagam, da ostane sklep takšen kot smo ga predlagali, s tem pa, ko bomo obravnavali proračun 2020 in 2021, bomo pa takrat lahko konkretno številko tudi z amandmaji vzdigovali. Hvala lepa.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Želi še kdo od poslancev razpravljati o tem sklepu? Samo Bevk, izvolite.</font><br/>
<br/>
<font size="4">	</font><b><font size="4">SAMO BEVK (PS SD):</font></b><font size="4"> Hvala za besedo, gospa predsednica. Sam bom podprl sklep vladne koalicije in to v nespremenjenem besedilu. Vlada ni padla z lune in Vlada točno ve kakšna je bila razprava na komisiji, kakšna je bila razprava na plenarnem zasedanju. Mi smo povedali, da sredstva, ki jih ima danes Urad niso dovolj visoka za optimalno delovanje in verjamem, da bo v proračunski razpravi, tako kot je kolega Simonovič povedal, dovolj časa in prostora, da se bomo izborili za ustrezen proračun Urada za odnose s Slovenci v zamejstvu in po svetu. Hvala lepa.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Hvala lepa. Sedaj bi še pozvala ministra, da se opredeli do predlaganih sklepov. Prej sem navedla, da imamo tri. 11,5 milijona najmanj, potem tako formuliran kot ste vi rekli, da bi Uradu omogočili lažje črpanje interventnih sredstev iz proračuna ali pa osnovno verzijo koalicije. Izvolite.</font><br/>
<br/>
<font size="4">	</font><b><font size="4">PETER JOŽEF ČESNIK:</font></b><font size="4"> Prvič, hvala za besedo. Slovenska ekonomija je relativno majhna, dva milijona nas je, nekateri imajo finančne težave na domačem, naj bo to kmet ali pa delavec. Interventna sredstva je napačno uporabljen izraz, zato je treba intervencijo, ampak sredstva, ki bi gasila posamezne požare so pa občasno potrebna. Vsi projekti, ki jih na Uradu izvajamo, so izvajani na osnovi razpisov. Razpisna komisija ocenjuje in dodeluje sredstva, potem pa še nekaj ostane. In tisto je porabljeno za druge dejavnosti, ki zadevajo tako zamejce kot Slovence širom po svetu. </font><br/>
<font size="4">	Če imamo proračun kakor je bil dan, je bil tako skop, da sem bil zgrožen, s tem kar vem glede potreb. Bom poudaril tako. V Gorici na italijanski strani imamo dva slovenska društva. Eno je dobilo 30.000 evrov za nove stole. Drugo društvo rabi nujno nove stole, društvo Lojzeta Bratuža, kar je 40.000 evrov. Nimam jih, vendar kje naj jih dobim. Pa so stoli nujni. Ko sem šel tja na obisk in se usedel v prvo vrsto, se je stol sesul pod menoj. Se mi drugi stol. Pa pustimo to postrani. </font><br/>
<font size="4">	Tako premier kot minister za finance sta mi obljubila, da če bom rabil, da pridem. Naredi vlogo, dokumentiraj jo, podpri jo in bomo omogočili sredstva. Veliko sredstev lahko mogoče dobimo iz drugih resorskih ministrstev. Kdaj, kako, to je stvar dogovora med različnimi akterji. Naj bo to Ministrstvo za kmetijstvo in mi, Ministrstvo za gospodarstvo in mi, Ministrstvo za šolstvo in mi. Vendar številka kakor smo jo dobili letos, po moji oceni, kar rabim do konca leta je okoli 300.000 evrov, kar bi zadostovalo za gašenje osnovnih požarov. </font><br/>
<font size="4">	Dati pa eno fiksno številko na to, ne morem. Nihče ne more tega dati, ker apetiti so vedno večji in veliki. </font><br/>
<br/>
<b><font size="4">6. TRAK: (ES)</font></b><br/>
<br/>
<font size="4">	(nadaljevanje) Če se spomnite, ko sem se zagovarjal kot kandidat, ali pa predstavljal kot kandidat za ministra na tem področju, je dr. Marjan Šturm, koroški Slovenec, rekel, da Koroški Slovenci so bili finančno razvajeni v preteklosti in tudi v sedanjosti. Dejstvo je, da denar rabimo. To po eni strani. Po drugi strani je pa denar omejen. Slovenski davkoplačevalec ni finančno sposoben dajati več kot že daje. Ali pa mogoče gospod Tanko je? Tega pa ne vem, nisem ekonomist. Vem pa, da s 70.000 evri do konca finančnega leta brez cukanja za rokav tako premiera, kot ministra za finance ne bo šlo. Hvala.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Torej, če sem vas prav razumela…</font><br/>
<br/>
<font size="4">	</font><b><font size="4">PETER JOŽEF ČESNIK:</font></b><font size="4"> Sklep je dosti dober zame. Ta koalicijski sklep.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Potem pa, bom rekla, ne jokati, ker sem želela predlagati nadaljevanje in uradu omogočiti črpanje dodatnih sredstev iz proračuna Republike Slovenije. O tem ste vi govorili. Če pa sedaj vi podpirate tisti osnovni sklep, potem pa ta moj sklep umikam. Na glasovanje bom dala sklep gospoda Jožeta Tanka in ta osnovni sklep.</font><br/>
<br/>
<font size="4">	</font><b><font size="4">PETER JOŽEF ČESNIK:</font></b><font size="4"> Moje razumevanje zadostnega, primernega, adekvatnega denarnega sredstva je, da ko se bo potreba pojavila, tako kot so mi na Vladi, minister za finance in premier obljubili, jih bom držal za besedo. Rad pa bi videl, da bi bila sredstva primerna potrebam, kakor se te pojavijo. Ali to lahko vključite v kakšen sklep? Bi me izredno veselilo. </font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Poglejte, gospod minister, ponujam vam sklep po dodatnih sredstvih. Vi pravite, da pač ne, da podpirate oni sklep. Jaz bom potem ta sklep umaknila. </font><br/>
<br/>
<font size="4">	</font><b><font size="4">PETER JOŽEF ČESNIK:</font></b><font size="4"> Sam interpretiram zadostna sredstva. Točno tako. Nočem se prežreti. Toliko da bo zadostno za obratovanje Urada, kakor se stvari odvijajo.</font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Gospod Jože Tanko.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Hvala lepa. Poglejte, minister. Tukaj smo že danes in tudi prejšnjič poslušali eno samo jamranje kako nimate denarja za izvajanje nalog. Predlagam, da tega več ne govorite na tej komisiji, ker je popolnoma brez veze. Mi nismo na delavski univerzi na dopolnilnem izobraževanju, ampak smo poslanci, ki sprejemamo odločitve, ki sprejemamo tudi proračun na koncu, čeprav ne vem kako to delate v koaliciji, ampak pri razpravi o proračunu je poslanec Bevk dejal, da se je prvič zgodilo letos, da poslanci proračuna niso videli, dokler ni prišel v Državni zbor in da ne smejo vložiti nobenega amandmaja. To so povedali koalicijski poslanci. Torej, vi koalicijski poslanci ste suspendirani od ključnih odločitev. Veste na tak način, da bomo tukaj hodili sedet in poslušali malo joka, malo onega, čisto brez veze. Ne sklicujte več seje. Ali se pogovarjamo resno? Če imate problem in ste povedali že decembra lani, ko smo sedeli januarja, ko pa predlagamo konkretno rešitev ste pa proti. Tako kot pri delu komisije, kot tudi pri obravnavi proračuna. Kaj hočemo potem? Tukaj poslušati to jokanje gor in dol itd. Upam, da imate neko predstavo kaj rabite. Ste minister. Koalicija to ve in povedali ste, da nekaj časa rabite 25.000 evrov od vsakega ministra in bi imeli dovolj, enkrat rabite 350.000 evrov, enkrat imate dodatne stole, sedaj so ti za repatriacijo itd. Zato je treba napisati neko številko in se o tem tudi odločiti. Če jo rabite, jo boste sprejeli. Če pa ne rabite in boste s to meglo šli naprej, si pač izglasujte zadostna sredstva, ki niti sami ne veste katera so. Niti minister, niti poslanci vladne koalicije. </font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Ali lahko zaključim razpravo o tem sklepu? Gospod minister želi replicirati.</font><br/>
<font size="4">	 </font><br/>
<b><font size="4">7. TRAK: (ES)</font></b><br/>
<font size="4">	</font><br/>
<font size="4">	</font><b><font size="4">PETER JOŽEF ČESNIK:</font></b><font size="4"> Veliko tega, kar ste rekli, gospod Tanko, v redu. Mi ekonomiziramo vsepovsod veliko. 15.000 evrov manj so dobili v Furlaniji, Benečiji, 30 % manj na Koroškem, ker smo tako ocenili, da nekatere stvari lahko interno sami zadovoljijo. Po drugi strani je zelo težko predvidevati kaj se bo zgodilo. Bil je požar v športnem društvu na Koroškem, kjer je kuhinja zgorela, kar jim je bila dodatna dejavnost in so na koncu iz zavarovalnice dobili dovolj denarja, ampak originalno je bilo vprašanje, če jim mi lahko pomagamo. To so nepredvideni izdatki in sam osebno, ko gledam na svoj osebni proračun doma, gledam na to, kar dobim in hočem izpeljati. Po drugi strani pa moram gledati, če imam starostno kmečko dninarsko upokojenko v Karkavčah, ki bo dobi 240 evrov na mesec pokojnine, da bom sedaj tukaj okrog razmetaval denar. Nočem ga razmetavati, hočem ga gospodarno uporabiti. Imeli smo Audi 6, ki ga nismo rabili in smo ga vrnili nazaj. Tako da prosim. Vem, da ni predmet, ampak tudi vaš komentar je bil malo izven, kar se mene tiče. </font><br/>
<font size="4">	Podpiram predlog dejansko kombinacijo obeh bi bilo čudovito. Torej, vzdržal sem bom dati mnenje. Če mi daste več denarja in se bojite za to, hvala. Vas povabim na kosilo, ga bom plačal iz avstralske pokojnine. </font><br/>
<br/>
<font size="4">	</font><b><font size="4">PREDSEDNICA LJUDMILA NOVAK:</font></b><font size="4"> Sprašujem gospoda Jožeta Tanka ali vztrajate na tem sklepu za 11 milijoni? (Da.) Potem bom tudi jaz vztrajala na sklepu, ki izvaža to, kar je želel  minister in tretji sklep bo pa osnovni sklep koalicije. </font><br/>
<font size="4">	Najprej glasujemo o predlogu poslanca Tanka: »Komisija za odnose s Slovenci v zamejstvu in po svetu priporoča Vladi Republike Slovenije, da za prihajajoča obračunska obdobja Uradu Republike Slovenije za Slovence v zamejstvu in po svetu zagotovi najmanj 11,5 milijona evrov.«</font><br/>
<font size="4">	Kdo je za? (2 člana.) Je kdo proti? (6 članov.)</font><br/>
<font size="4">	Ugotavljam, da sklep ni bil sprejet.</font><br/>
<font size="4">	Na glasovanje dajem predlog drugega sklepa: »Komisija za odnose s Slovenci v zamejstvu in po svetu priporoča vladi Republike Slovenije, da za prihajajoča proračunska obdobja Uradu Republike Slovenije za Slovence v zamejstvu in po svetu zagotovi zadostna proračunska sredstva in Uradu omogoči črpanje dodatnih sredstev iz proračuna Republike Slovenije.«</font><br/>
<font size="4">	Kdo je za? (2 člana.) Je kdo proti? (6 članov.)</font><br/>
<font size="4">	Ugotavljam, da sklep ni sprejet.</font><br/>
<font size="4">	Na glasovanje dajem predlog tretjega sklepa: »Komisija za odnose s Slovenci v zamejstvu in po svetu priporoča Vladi Republike Slovenije, da za prihajajoča proračunska obdobja Uradu Republike Slovenije za Slovence v zamejstvu in po svetu zagotovi zadostna proračunska sredstva.« </font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	S tem zaključujem 1. točko dnevnega reda in hkrati tudi 2. sejo Komisije za odnose s Slovenci v zamejstvu in po svetu.</font><br/>
<font size="4">	Vsem prisotnim se lepo zahvaljujem za sodelovanje in lep dan še naprej. </font><br/>
<br/>
<b><font size="4">Seja je bila končana 16. maja 2019 ob 16.04 uri.</font></b>
</root>