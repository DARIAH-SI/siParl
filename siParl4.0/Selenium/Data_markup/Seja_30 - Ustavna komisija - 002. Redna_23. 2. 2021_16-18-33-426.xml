<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">USTAVNA KOMISIJA</font></b><br/>
<b><font size="4">4. nadaljevanje 2. seje</font></b><br/>
<br/>
<b><font size="4">(23. februar 2021)</font></b><br/>
</p></div><br/>
<b><font size="4">Sejo je vodil mag. Dejan Židan, predsednik Ustavne komisije.</font></b><br/>
<b><font size="4">Seja se je pričela ob 9.01.</font></b><br/>
<br/>
<font size="4">	</font><b><font size="4">PREDSEDNIK MAG. DEJAN ŽIDAN:</font></b><font size="4"> Spoštovane gospe, spoštovani gospodje! </font><br/>
<font size="4">	Preden začnem z današnjo sejo, bi želel vse obvestiti, da bo na današnji seji zaradi tematike poskrbljeno za tolmačenje, slovenski znakovni jezik. Vse članice in člane Ustavne komisije, vabljene ter ostale prisotne prijazno pozdravljam. </font><br/>
<font size="4">	Pričenjam četrto nadaljevanje 2. seje Ustavne komisije. Obveščam vas, da so na seji kot nadomestni člani prisotni: gospa Nataša Sukič, ki nadomešča poslanca dr. Mateja Tašnerja Vatovca, gospod Vojko Starović, ki nadomešča mag. Alenko Bratušek in gospod Jani Möderndorfer, ki nadomešča gospoda Edvarda Pauliča. </font><br/>
<font size="4">	Sklic seje ste prejeli 17. 2. 2021. Na današnjem četrtem nadaljevanju 2. seje bomo nadaljevali s prekinjeno 1. točko dnevnega reda, to je z obravnavo predloga za začetek postopka za dopolnitev drugega poglavja Ustave Republike Slovenije z osnutkom ustavnega zakona o dopolnitvi drugega poglavja Ustave Republike Slovenije, EPA 538 – VIII, in sicer bomo na podlagi drugega in tretjega odstavka 176. člena Poslovnika Državnega zbora opravili razpravo o osnutku ustavnega zakona in odločili o predlogu stališč Ustavne komisije o osnutku ustavnega zakona. Ustavna komisija je namreč na tretjem nadaljevanju 17. 2. 2021, sprejela predlog sklepa za plenarno zasedanje, da se naj začne predmetni ustavno-revizijski postopek. Osnutek ustavnega zakona je predložila Vlada skupaj s predlogom za začetek predmetnega ustavno-revizijske dopolnitve Ustave. Hkrati je strokovna skupina 2. oktobra 2020, v dodatnem mnenju pripravila predlog stališča o tem osnutku ustavnega zakona, ki ga je 22. 2. 2021 umaknila in predlagala redakcijsko predrugačenega. Z njim je povzela predlog stališča poslanske skupine Nove Slovenije z dne 17. 2. 2021, ki je redakcijsko popravljen predlog stališča strokovne skupine z dne 2. oktobra 2020. Omeniti moram tudi še zastavljena tri vprašanja poslanske skupine SNS z dne 17. 2. 2021, ki ste jih dobili preko sistema Udis in na katere je 22. 1. 2021, odgovorila strokovna skupina Ustavne komisije, ki sem jo za odgovore zaprosil 18. 2.. Odgovore strokovne skupine ste prejeli 22. 2. preko sistema Udis. Na današnjem četrtem nadaljevanju seje Ustavne komisije, so k obravnavi te točke vabljeni: predlagatelj, Državni svet, poslanca gospod Felice Žiža in gospod Ferenc Horváth, ki sta predlagatelja pripombe k osnutku Ustavnega zakona, člani strokovne skupine, Zveza društev gluhih in naglušnih Slovenije in Združenje gluhoslepih dlan. </font><br/>
<font size="4">	S tem, spoštovane in spoštovane, odpiram razpravo o osnutku ustavnega zakona k predlogu za začetek postopka za dopolnitev drugega poglavja Ustave Republike Slovenije, ki ga je 18. 4. 2019, predložila Vlada. O predlogu poslanske skupine NSi z dne 19. 2. ter v novem predlogu stališča strokovne skupine z dne 22. 2. 2021, ki nadomešča predlog z dne 2. oktobra 2021. </font><br/>
<font size="4">	In sprašujem predstavnika Vlade, mag. Cveta Uršiča, državnega sekretarja, ali želi spregovoriti? </font><br/>
<font size="4">	Izvolite. </font><br/>
<br/>
<b><font size="4">	MAG. CVETO URŠIČ:</font></b><font size="4"> Hvala lepa gospod predsednik. Spoštovane poslanke in poslanci, cenjeni gostje! </font><br/>
<br/>
<b><font size="4">2. TRAK: (NB) – 9.05</font></b><br/>
<br/>
<font size="4">	(Nadaljevanje): Vlada glede na to, da je predlagatelj, podpira nadaljevanje razprave o predlogu za spremembo Ustave s katerim bo zagotovljen vnos v ustavno, možnost uporabe slovenskega znakovnega jezika in seveda tudi svobodna uporaba italijanskega in madžarskega znakovnega jezika ter jezika gluhoslepih. </font><br/>
<font size="4">	Hvala poslanskim skupinam, ki še naprej podpirajo to spremembo. Hvala tudi poslanski skupini Nove Slovenije za redakcijsko pripombo in hvala strokovni skupini za nadaljevanje dela. Torej Vlada seveda podpira predlog. </font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK MAG. DEJAN ŽIDAN: </font></b><font size="4">Hvala gospod državni sekretar. </font><br/>
<font size="4">	Mislim, da med nami ni predstavnika Državnega sveta. (Ne.) sprašujem tudi sopredlagatelja pripombe, gospoda Ferenca Horvátha ali želite spregovoriti? (Ne.) </font><br/>
<font size="4">	S tem predajam besedo poročevalcu strokovne skupine, dr. Cirilu Ribičiču, če želi kaj pripomniti k redakcijsko popravljenemu predlogu in odgovorih na vprašanje poslanske skupine SNS? Izvolite. </font><br/>
<br/>
<b><font size="4">	DR. CIRIL RIBIČIČ:</font></b><font size="4"> Hvala lepa, spoštovani. </font><br/>
<font size="4">	Mi smo morali kot strokovna skupina praktično preko noči oziroma preko vikenda pripraviti te odgovore. Mi to z veseljem pohitimo, ne bi pa mogli tega storiti, če ne bi imeli ustreznih strokovnih podlag. Namreč, ko gre za primerjalni pregled na katerega se nanaša vprašanje poslanske skupine SNS, o tem je bil izdelana poseben primerjalni pregled, ki ga je pripravila gospa Marjana Križaj iz raziskovalno-dokumentacijskega centra Državnega zbora in iz tega izhaja, da je urejanje precej raznoliko, da imamo nekatere države, ki so uredile vprašanje znakovnega jezika v Ustavi kot so Finska že leta 1995, Portugalska 1997, Avstrija leta 2005 in Madžarska 2011. poleg tega je iz tega pregleda jasno, da je tudi več mednarodnih organizacij, evropskih in na globalni ravni, ki poudarjajo pomen znakovnega jezika. Posebej smo omenili tukaj tudi ratifikacijo konvencije o pravicah invalidov. Tukaj sta pa očitno iz teh vprašanj izhaja dve sporni vprašanji. Prvo je jezik gluhoslepih. Temu smo posvetili že v našem pisnem prejšnjem poročilu največ pozornosti in zdaj ponovno nekaj več povemo. Mislim pa, da več kot naše besede so je pomenil nastop na prejšnji seji predsednika Združenja gluhoslepih Slovenije, Lan, ki je tudi danes z nami, ki je v kratkem nagovoru uspel predstaviti kako težka invalidnost je gluhoslepota. Tukaj gre za hkratno okvaro pri posamezniku, ki povzroči popolnoma drugačno stanje kot če bi imel posameznik eno od okvar, torej če bi bil gluh ali naglušen, slep ali slaboviden. Zato imajo ljudje za gluhoslepoto svoj jezik, ki temelji na dotiku. Opozorili smo pa tudi na to, da glede staranja prebivalstva prihaja do tega, da je vse več ljudi pri katerih naknadno pride do gluhoslepote. To so dodatni argumenti zaradi katerih misli strokovna komisija, da je dobro zadela, ko se je zavzela za to, da se tudi o jeziku gluhoslepih spregovori v Ustavi na ta način, da podrobneje urejanje pa prepustimo zakonu. </font><br/>
<font size="4">	Drugo sporno vprašanje je italijanski in madžarski znakovni jezik. To seveda ne izhaja iz kakšnih mednarodnih dokumentov, vsaj ne neposredno, pač pa iz te naše posebne ureditve, ureditve posebnih pravic italijanske in madžarske narodne skupnosti in tudi položaja jezikov obeh narodnih skupnosti, ki sta uradna jezika na območju občin v katerih narodni skupnosti živita. Naša strokovna skupina je glede tega pridobila posebno gradivo, </font><br/>
<br/>
<b><font size="4">3. TRAK: (NB) – 9.10</font></b><br/>
<br/>
<font size="4">	(Nadaljevanje): ki ga je zbiral dr. Mitja Žagar, tako da smo to po našem mnenju dobro pojasnili. Pomembno pa je to, da se je tudi določena razlika, ko obravnavamo slovenski znakovni jezik in znakovni jezik obeh narodnih skupnosti in sicer v tem delu našega predloga, da o razvoju teh dveh jezikov Ustava ne bi govorila, ker štejemo tukaj, da gre za obveznost matične države. </font><br/>
<font size="4">	Iz vprašanj je izhajalo tudi to, na nek način to kaj smo dolžni storiti, kaj so storile že druge države in kaj lahko storimo. Zaradi tega je pomembno verjetno povedati to, da ko gre za človekove pravice, je koncept zlasti v okviru Sveta Evrope zelo izdelan, kjer Evropsko sodišče za človekove pravice skrbi za to, da ne bi države kršile minimalne Evropske standarde varstva pravic. Vendar pa tukaj seveda ne gre za nobeno kršitev v tem našem primeru, vendar pa je zaželeno, ne samo mogoče, ampak je zaželeno, da imajo države članice širše urejene pravice, zahtevnejše urejene kot pa je to nujno po evropski konvenciji za človekove pravice. In to prepričanje se širi tudi v okviru Evropske unije. Tako, da s tega vidika tudi glede obeh vprašanj, ki sem jih posebej omenil, je jasno, da Slovenija to lahko stori, da je to zaželeno, in da bo na nek način to tudi podlaga za prenašanje pozitivnih izkušenj takrat, ko se bodo druge nove države spraševale ali naj to uredijo, pa bodo šle po naši poti. Glede predloga stališča samega pa vidite, da je zdaj pač nekoliko redakcijsko popravljen, vendar se vsebinsko v ničemer ne spreminja. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK MAG. DEJAN ŽIDAN: </font></b><font size="4">Hvala za vaše poročilo, dr. Ciril Ribičič. </font><br/>
<font size="4">	Preden nadaljujemo, samo dve stvari. Kot prvo, obveščam vas, da mag. Andrej Rajh nadomešča gospo Mašo Kociper. Kot drugo, samo da se vsi skupaj spomnimo, da smo razpravo opravili v resnici že prejšnji teden. Danes smo tukaj, da bi sprejeli v bistvu še drugi sklep, kar bi omogočalo, da Državni zbor o samem gradivu razpravlja že na marčevski seji. Danes imamo časno omejitev in to je, da moramo zaključiti zaradi tehnologije dela do petnajst do deset. To govorim zato, ker vas pozivam, da z zelo kratkimi razpravami to omogočite, seveda je pa to samo poziv, nimam možnosti pa to zahtevati. Ampak če želimo, moramo danes na marčevsko sejo, moramo danes to sejo te komisije zaključiti. </font><br/>
<font size="4">	Sedaj sprašujem še ostali dve članici strokovne komisije, ali želita spregovoriti? (Ne.) Najlepša hvala.</font><br/>
<font size="4">	Sprašujem, ker je takšen protokol… / oglašanje iz ozadja/ Se opravičujem, ker nisem videl. </font><br/>
<font size="4">	Gospa dr. Marjetka Kulovec, beseda je vaša. Dovolite pa kljub vsemu poziv, da imamo kratke razprave danes. Izvolite. </font><br/>
<br/>
<b><font size="4">	DR. MARJETKA KULOVEC:</font></b><font size="4"> Se bom potrudila, da bom kratka. Bom tudi počasi kretala, da bo lahko tolmačica dala v govor oziroma prevedla. </font><br/>
<font size="4">	Spoštovani vsi! Zahvaljujem se vam, da sem lahko sodelovala v strokovni skupini. Glede predloga o vpisu Ustave za slovenski znakovni jezik podajam strokovno mnenje, da ustavna pravna podlaga za ukrepe naj bi omogočila uporabo znakovnega jezika za polno uveljavljanje vseh za človekove pravice in temeljne svoboščine za vsa življenjska področja po konvekciji o pravicah invalidov. Se pravi, na to se navezujem. Se pravi, da bi bili znakovni jeziki enakovredni govornemu jeziku in je treba to spoštovati  </font><br/>
<br/>
<b><font size="4">4. TRAK: (NB) – 9.15</font></b><br/>
<br/>
<font size="4">	(Nadaljevanje): in spodbujati uporabo tega jezika. Pravica do maternega jezika, se pravi, znakovnega jezika, in da se razvijajo močne in kulturne identitete. Glede izobraževanja v znakovnem jeziku in glede tega načina v obliki komunikacije, je najprimernejše za posameznika, se pravi za gluhe in gluhoslepe otroke v enakem okolju, da se spodbuja na akademskem in socialnem razvoju. To si želim povedati, da je slovenski znakovni jezik prvoten, avtohton, samostojni jezik, enakovreden vsem drugim jezikom po svetu. Poteka po vizualni poti in od slovenskega jezika je različen po jezikovnih prvinah za uspešni razvoj slehernega, gluhega otroka. Pri jeziku gluhoslepih pa temelji ta jezik na dotiku, kar pomeni za gluho slepoto je znakovni jezik, se ne more primerjati oziroma zagotoviti celovito informacijo iz okolja v katerem živijo gluhoslepi. Pri znakovnem jeziku pa imamo, postavljamo stvari v nek prostor in sprejemamo s tem vidne informacije, na primer na nekem dogodku. Pri gluhoslepih pa tega ni mogoče. Se pravi, haptični način sporazumevanja omogoča popolni prenos informacij skozi dotik, tako da za gluhoslepe, gluhoslepi lahko razumejo celovito informacijo in pa uporabo slovenskega znakovnega jezika oziroma jezika gluhoslepih jim zagotavlja samostojno in neodvisno življenje na vseh področjih v družbi. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK MAG. DEJAN ŽIDAN: </font></b><font size="4">Hvala dr. Marjetka Kulovec za predstavitev vašega stališča. </font><br/>
<font size="4">	Dodatno hvala, ker ste v bistvu pozitivno odreagirali na mojo prošnjo kar se tiče časovnice. Sedaj sprašujem predstavnika Zveze društev gluhih in naglušnih, ali želite spregovoriti? Izvolite. </font><br/>
<br/>
<b><font size="4">	MLADEN VERŠIČ:</font></b><font size="4"> Hvala lepa za besedo. </font><br/>
<font size="4">	Jaz bi se vam rad zahvalil in za vso podporo in tudi jaz za Ustavno komisijo in pa tudi vsem poslancem, ki podpirate to. Zelo sem vesel za vse to in tudi, da bo s tem naša prihodnost lepa. Še enkrat hvala vsem. </font><br/>
<br/>
<font size="4">	</font><b><font size="4">PREDSEDNIK MAG. DEJAN ŽIDAN: </font></b><font size="4">Hvala vam gospod Janko Plesjak za vaše stališče. </font><br/>
<font size="4">	Ja, Mladen Veršič, se opravičujem. Pa me zanima ali želite predstavnik Združenja gluhoslepih dlan danes spregovoriti? Izvolite. Gospod Janko Plesjak.</font><br/>
<br/>
<b><font size="4">	JANKO PLESEC:</font></b><font size="4"> Spoštovani! </font><br/>
<font size="4">	Zelo sem presenečen v veselem smislu, da se stvari na tem področju spreminjajo, izboljšujejo. Prav zato bi izrekel vam, Državnemu zboru, tukaj vsem iskreno zahvalo, ker se trudite, prizadevate, da bomo mi gluhoslepi enkrat vendarle zagledali luč sveta, čeprav smo slepi. To nam veliko pove, veliko pomeni za vsakdanje življenje, da bomo zakonito uveljavljeni, da se ne bomo spraševali ali smo gluhi, slepi ali morda duševni bolniki. Mi smo, da rečem, z veseljem, Združenje dlan gluhoslepi Slovenije popolnoma samostojna invalidska organizacija, ki ima super usposobljene strokovne ljudi, ki z nami delajo. Mi smo enakopravni člani naše družbe ali pa z uveljavitvijo zakona v Ustavo še bomo, znamo živeti, imamo ambicije, začrtane programe, naši člani, smem pohvaliti, ko jih poznam, so zelo uspešni in zelo radi v družbi tudi enakopravno in  </font><br/>
<br/>
<b><font size="4">5. TRAK: (NB) – 9.20</font></b><br/>
<br/>
<font size="4">	(Nadaljevanje): mirno sodelujemo. To je naše življenje enako z drugimi. Hvala vam. </font><br/>
<font size="4">	</font><br/>
<font size="4">	</font><b><font size="4">PREDSEDNIK MAG. DEJAN ŽIDAN: </font></b><font size="4">Hvala gospod Janko Plesec za vaše besede, pa še enkrat se gospodu Veršiču opravičujem, ker sem napačno povedal ime in priimek. </font><br/>
<font size="4">	S tem, spoštovane gospe, spoštovani gospodje, zaključujem uvodni del. </font><br/>
<font size="4">	Sprašujem poslanke in poslance, ali želite spregovoriti? Ugotavljam, da ne. </font><br/>
<font size="4">	Gospod Jože Horvat, izvolite. Se opravičujem, nisem videl. </font><br/>
<br/>
<b><font size="4">	JOŽEF HORVAT (PS NSi):</font></b><font size="4"> Hvala lepa gospod predsednik. Vsem prav lep pozdrav, kolegicam in kolegom, predvsem pa odličnim gostom. </font><br/>
<font size="4">	Bom čisto kratek. Mi smo se v besedilu novega 62.a člena slovenske ustave poglobili, se zahvaljujem strokovni komisiji, ki je naše redakcijske popravke akceptirala, sprejela. Zdaj tudi vidimo, da je bolj pravilnejša ali pravilna beseda, prva beseda tega člena »zagotovljena sta svobodna uporaba« ker pač prevladuje moški spol. Razumem pa tudi, kolegice in kolegi, da smo tukaj zdaj enotni, da imamo neko posebno situacijo, to je, da ta novi člen, 62.a člen ne bo podnaslovljen. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK MAG. DEJAN ŽIDAN: </font></b><font size="4">Hvala. </font><br/>
<font size="4">	S tem spoštovane in spoštovani, zaključujem razpravo. O osnutku ustavnega zakona in predlogu stališča strokovne skupine z dne 22. 2. 2021 in vloženem amandmaju Poslanske skupine Nove Slovenije ugotavlja, da smo sklepčni. V skladu s tretjim odstavkom 176. člena Poslovnika Državnega zbora moramo z dvotretjinsko večino navzočih članov določiti predlog stališča Ustavne komisije o osnutku ustavnega zakona. Za potrebe odločanja je pripravljen pregled odločitev Ustavne komisije z dne 22. 2. 2021. Ker je strokovna skupina 22. 2. 2021, v odgovorih na vprašanje poslanske skupine SNS predlagala Ustavni komisiji tudi nov predlog stališča o osnutku ustavnega zakona, ki povzema predlog Poslanske skupine Nove Slovenije iz 19. 2., ter hkrati dodaja nujno opredelitev do drugega razdelka vladnega osnutka ustavnega zakona, bomo najprej glasovali o tem predlogu. </font><br/>
<font size="4">	Zato dajem na glasovanje predlog stališča Ustavne komisije ustavnega zakona o dopolnitvi drugega poglavja Ustave Republike Slovenije v razdelku prvega osnutka ustavnega zakona se besedilo 62.a člena Ustave Republike Slovenije spremeni tako, da se glasi, sedaj bodite pozorni, »zagotovljena«, torej ne zagotovljeni, ampak zagotovljena, kar je posledica dodatnega posveta s slavisti, sta svobodna uporaba in razvoj slovenskega znakovnega jezika. Na območju občin kjer sta uradna jezika tudi italijanščina ali madžarščina, je zagotovljena svobodna uporaba italijanskega in madžarskega znakovnega jezika. Uporabo teh jezikov in položaj njihovih uporabnikov ureja zakon. In potem v nadaljevanju. Svobodno uporabo in razvoj jezika gluhih oseb ureja zakon. Besedilo izvedbenega dela osnutka Ustavnega zakona, drugi razdelek se ne spremeni. </font><br/>
<font size="4">	S tem, spoštovane in spoštovani! Prosim, da preverite delovanje glasovalnih naprav. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet. </font><br/>
<font size="4">	S tem je tudi postal predlog poslanske skupine Nove Slovenije z dne 17. 2. 2021, brezpredmeten, Ustavna komisija je zaključila z odločanjem. Na podlagi opravljene razprave in odločitev bom pripravil poročilo za potrebe plenarne razprave in odločanja. </font><br/>
<font size="4">	Preden zaključim to točko dnevnega reda, vas sprašujem ali mi dovolite, da sem kot predsednik Ustavne komisije tudi poročevalec? Najlepša hvala in hvala za zaupanje. </font><br/>
<font size="4">	Če bo Državni zbor sprejel sklep o začetku ustavno-revizijskega postopka in sprejel stališče o osnutku ustavnega zakona, bom z odločitvijo seznanil strokovno skupino. Slednjo bom tudi zaprosil, da mi v čim krajšem času </font><br/>
<br/>
<b><font size="4">6. TRAK: (NB) – 9.25</font></b><br/>
<br/>
<font size="4">	(Nadaljevanje): pripravi delovni predlo Ustavnega zakona in njegovo obrazložitev, da bomo lahko na 3. seji slednje obravnavali in sprejeli besedilo predloga Ustavnega zakona za potrebe odločanja na seji Državnega zbora. </font><br/>
<font size="4">	S tem, spoštovane gospe, spoštovani gospodje, dragi gostje, zaključujem 2. sejo Ustavne komisije in se vsem zahvaljujem za pomoč v ustavno-revizijskem postopku. </font><br/>
<font size="4">	Želim vam prijeten dan. </font><br/>
<br/>
<b><font size="4">Seja je bila končana 23. februarja 2021 ob 9.26.</font></b>
</root>