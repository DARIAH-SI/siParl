<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA PRAVOSODJE</font></b><br/>
<b><font size="4">28. seja</font></b><br/>
<br/>
<b><font size="4">(23. junij 2021)</font></b></p></div><br/>
<b><font size="4">Sejo je vodil Blaž Pavlin, predsednik odbora.</font></b><br/>
<b><font size="4">Seja se je začela ob 14.01. </font></b><br/>
<br/>
<b><font size="4">1. TRAK: (ŠS) </font></b><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Vse članice in člane odbora, ostale prisotne lepo pozdravljam. Pričenjam 28. sejo Odbora za pravosodje.</font><br/>
<font size="4">	Ob začetku seje vas naprošam, da tekom celotne seje vzdržujete in spoštujete medsebojno razdaljo ter nosite zaščitno masko. Prav tako članice in člane odbora prosim, da preverite tudi, ali imate s seboj svoje prenosne identifikacijske kartice za glasovanje.</font><br/>
<font size="4">Opravičil na seji nimamo, imamo pa nekaj nadomeščanj, in sicer Boštjan Koražija nadomešča poslanca Željka Ciglerja s poslanske skupine Levica, Mojca Škrinjar nadomešča poslanca Franca Breznika iz Poslanske skupine SDS ter Leon Merjasec nadomešča poslanko Evo Irgl prav tako iz Poslanske skupine SDS.</font><br/>
<font size="4">Prehajamo na določitev dnevnega reda. Poleg dnevnega reda določenega s sklicem današnje seje sem vam v petek, 18. 6. 2021 predlagal razširitev dnevnega reda z naslednjo točko dnevnega reda: A1 Pobuda družbe eIUS, d. o. o., Ljubljana za začetek postopka za oceno ustavnosti tretjega odstavka 141. a člena Zakona o pravdnem postopku. Gradivo ste prejeli. Na podlagi smiselne uporabe 10 odstavka 64. člena Poslovnika Državnega zbora razpravo o predlogu za razširitev dnevnega reda ni mogoča, lahko pa o tem predlogu odboru sporočijo stališča predstavniki poslanskih skupin.</font><br/>
<font size="4">Morda želi kdo besedo? Vidim, da ne, zato prehajamo na glasovanje. Glasujemo. Glasovanje poteka. Glasujemo o razširitvi dnevnega reda.</font><br/>
<font size="4">Kdo je za? (9 članov.) Je kdo proti? (Nihče.)</font><br/>
<font size="4">Ugotavljam, da je predlog za razširitev sprejet. </font><br/>
<font size="4">V skladu s sprejeto razširitvijo se bo ta točka obravnavala kot prva po vrsti.</font><br/>
<br/>
<font size="4">Zato zdaj prehajamo na </font><b><font size="4">A1 TOČKO DNEVNEGA REDA, TO JE NA OBRAVNAVO POBUDE DRUŽBE EIUS, D. O. O., LJUBLJANA ZA ZAČETEK POSTOPKA ZA OCENO USTAVNOSTI TRETJEGA ODSTAVKA 141. A ČLENA ZAKONA O PRAVDNEM POSTOPKU</font></b><font size="4">, ki jo bomo obravnavali na podlagi drugega odstavka 265. člena Poslovnika Državnega zbora. Na voljo imamo naslednje gradivo: Pobudo z dne 31. 3. 2021, mnenje Zakonodajno-pravne službe z dne 4. 6. 2021 in mnenje Vlade z dne 17. 6. 2021. K tej točki dnevnega reda so bili vabljeni Zakonodajno-pravna služba in Ministrstvo za pravosodje. Želi besedo predstavnica Zakonodajno-pravne službe? Želi, besedo ima gospa Katarina Kralj. Izvolite.</font><br/>
<br/>
<b><font size="4">KATARINA KRALJ:</font></b><font size="4"> Hvala lepa za besedo gospod predsednik. V Službi smo pripravili odgovor za Državni zbor, ki je nasprotnik udeleženec v tem sporu. Pobudnik je vložil pobudo za oceno ustavnosti tretjega odstavka 141. a člena ZPP. Ta med drugim določa, da minister določi nadomestilo za posredovanje pri vročanju pisanj v varni elektronski predal. Pobudnik meni, da je ta določba v nasprotju s 14., 74. In 87. členom Ustave. </font><br/>
<font size="4">V Zakonodajno-pravni službi menimo, da je pobuda neutemeljena, argument za to pa podrobneje navajamo v mnenju. Pri tem se sklicujemo na zakonodajno gradivo, zlasti na obsežno obrazložitev predloga zakona in tudi na razpravo na seji matičnega delovnega telesa, ki je obravnaval to novelo Zakona o pravdnem postopku, ki je prinesla v pravni red to izpodbijano določbo. </font><br/>
<br/>
<b><font size="4">2. TRAK: (ŠS) – 14.05</font></b><br/>
<br/>
<b><font size="4">	</font></b><font size="4">(nadaljevanje) V mnenju poudarjamo, da je vročanje oblastni akt, osebe, ki opravljajo vročanje pa so izvajalci javnih pooblastil. Zato lahko država določi nadomestilo za vročanje tudi za osebe zasebnega prava.</font><br/>
<font size="4">Ker torej storitve elektronskega vročanja niso gospodarska dejavnost ne držijo očitki pobudnika, da je kršen 74. člen Ustave, ki govori o svobodni gospodarski pobudi. Prav tako menimo, da izpodbijana določba ne krši načela enakosti pred zakonom, saj regulira ceno storitev elektronskega vročanja za vse vročevalce, med njimi ni razlikovanja. Res je, kar navaja pobudnik, da so cene storitev vročanja v fizični obliki s strani pošte delno prepuščene trgu, vendar mora pošta za razliko od pobudnika zagotavljati vse poštne storitve.</font><br/>
<font size="4">Poleg tega država določa ceno storitev vročanja tudi pri detektivih in izvršiteljev.</font><br/>
<font size="4">In zadnje, izpodbijanja določba tudi ne krši uredbe številka 910/2014, saj se ta uredba za elektronsko vročanje po Zakonu o pravdnem postopku na podlagi drugega odstavka 2. člena citirane uredbe ne uporablja. Sistem sodstvo je namreč, tako sta na seji matičnega delovnega telesa izrecno poudarila tako predstavnik Ministrstva za pravosodje kot predstavnica Vrhovnega sodišča smisel uredbe EU, zaprt sistem. Zato ne držijo očitki, da je Državni zbor z izpodbijano določbo presegel svoja pooblastila iz 87. člena Ustave. </font><br/>
<font size="4">Glede na navedeno v Zakonodajno-pravni službi menimo, da je Pobuda za presojo ustavnosti  spodbijanje določbe Zakona o pravdnem postopku neutemeljena. Hvala.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala lepa. Želi besedo predstavnik Vlade? Želi. Besedo ima državni sekretar Zlatko Ratej. Izvolite.</font><br/>
<br/>
<b><font size="4">ZLATKO RATEJ:</font></b><font size="4"> Hvala za besedo predsednik. Najprej bi pozdravil spoštovane poslanke in poslance, predstavnico Državnega sveta, predstavnico Vrhovnega državnega tožilstva, predstavnika Notarske zbornice ter predstavnico Zakonodajno-pravne službe ter ostale udeležence. </font><br/>
<font size="4">Vlada v mnenju, ki ga je sprejela na 82. redni seji dne 17. junija letos, odgovarja na argumente pobudnika, ki zatrjuje neustavnost tretjega odstavka 141. a člena Zakona o pravdnem postopku in 9. člena Pravilnika o elektronskem poslovanju v civilnih sodnih postopkih, predvsem glede urejanja in določanja tarife za opravljanje vročitev v civilnih sodnih postopkih.</font><br/>
<font size="4">Vlada meni, da je veljavna ureditev v Zakonu o pravdnem zakonu in Pravilniku ustavno skladna. Vlada tudi meni, da država sme določili nadomestilo za vročanje, ki ga opravi oseba zasebnega prava kot nosilec javnih pooblastil. Vročanje je namreč oblastni akt. Osebe, ki opravljajo vročanje kot registrirano dejavnost pa so izvajalci javnih pooblastil in torej ne opravljajo gospodarske dejavnosti. Za to veljavno ureditev ne posega v svobodo, svobodno gospodarsko pobudo. Višina nadomestila je primerna ter določena na realnih osnovah in ne arbitrarno na podlagi okvirne poizvedbe pri deležnikih usklajevanja nadomestila z upoštevanjem stroškov ponudnika, obstoječih pogodbah, Vrhovnega sodišča s ponudnikom, pobudnikom in primerjalno pravne analize cen vročanja v tujini. Višina nadomestila je vzdržna, pobudnik še veno opravlja dejavnost in tudi sodišča koristijo njegove storitve, tako da z njegovo pomočjo opravijo glavnino vseh elektronskih vročitev.</font><br/>
<font size="4">Izpodbijanja določba zakona tudi ni v neskladju z evropsko uredbo, saj elektronska vročitev skladno s pravili zakona ne predstavlja elektronske priporočene dostave, ampak gre za vročitev, ki mora izpolnjevati vse pogoje, ki jih za veljavno vročitev določa Zakon o pravdnem postopku. Zato takšna vročitev presega vsebino storitve zaupanja, kot jo določa Evropska uredba in se zanjo navedena evropska odredba ne uporablja.</font><br/>
<font size="4">Vlada za to meni, da določba tretjega odstavka 141. a člena Zakona o pravdnem postopku in 9. člena Pravilnika nista v neskladju z Ustavo Republike Slovenije. Zahvaljujem se vam za pozornost. V kolikor pa bo potrebno pa bom z veseljem poskusil odgovoriti na vaša vprašanja v nadaljevanju. Hvala.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala tudi vam. Želi kdo od članov in članic Odbor </font><br/>
<br/>
<b><font size="4">3. TRAK: (ŠS) – 14.10</font></b><br/>
<br/>
<font size="4">	(nadaljevanje) razpravljati o mnenju Zakonodajno-pravne službe o navedeni pobudi? Ugotavljam, da ne.</font><br/>
<font size="4">	Zaključujem razpravo in prehajamo na odločanje. Na podlagi 265. člena Poslovnika Državnega zbora dajem na glasovanje mnenje: Odbor za pravosodje podpira mnenje Zakonodajno-pravne službe o Pobudi družbe eIUS, d. o. o., Ljubljana za začetek postopka za oceno ustavnosti tretjega odstavka 141. a člena Zakona o pravdnem postopku.</font><br/>
<font size="4">	Začenjam glasovanje. Glasujemo.</font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<br/>
<font size="4">	Odbor bo pripravil Poročilo v katerega bo sprejeto mnenje vključeno in ga poslal Zakonodajno-pravni službi, ki v skladu z 266. členom Poslovnika Državnega zbora pripravi odgovor za Ustavno sodišče. S tem zaključujem to točko dnevnega reda. </font><br/>
<br/>
<font size="4">	Sedaj pa prehajamo na </font><b><font size="4">1. TOČKO DNEVNEGA REDA, TO JE NA PREDLOG ZAKONA O SPREMEMBAH IN DOPOLNITVAH ZAKONA O ZEMLJIŠKI KNJIGI</font></b><font size="4">, ki ga je v obravnavo Državnemu zboru predložila Vlada in je bil 22. 4. 2021 objavljen na spletnih straneh Državnega zbora. Kot gradivo objavljeno na spletnih straneh Državnega zbora imamo na voljo še mnenje Zakonodajno-pravne službe z dne z dne 9. 6. 2021, Mnenje Sodnega sveta z dne 31. 5. 2021, mnenje Komisije Državnega sveta za državno ureditev z dne 22. 6. 2021, Dopis Vrhovnega sodišča z dne 17. 5. 2021, dopis dr. Nine Plavšak in prof. dr. Renata Vrenčurja z dne 21. 5. in 15. 6. 2021 ter Dopis Notarske zbornice Slovenije z dne 9. 6. 2021. </font><br/>
<font size="4">	K tej točki so bili vabljeni Ministrstvo za pravosodje, Zakonodajno-pravna služba, Državni svet, Sodni svet in Vrhovno sodišče so se opravičili, Notarska zbornica Slovenije, Vrhovno državno tožilstvo. V poslovniškem roku so amandmaje vložile poslanske skupine SDS, NSi in SMC. </font><br/>
<font size="4">	Pričenjam drugo obravnavo Predlog zakona o kateri bomo na podlagi 126. člena Poslovnika Državnega zbora opravili razpravo in glasovali o posameznih členih  predloga zakona. Odboru predlagam, da se razprava o vseh členih teh predlaganih amandmajih združi v skladu s prvim odstavkom 128. člena Poslovnika Državnega zbora. Po opravljeni razpravi bi opravili glasovanje o amandmajih, nato pa še glasovali o vseh členih skupaj. Ali kdo temu predlogu nasprotuje? Ugotavljam, da ne, tako da nadaljujemo z obravnavo predloga zakona.</font><br/>
<font size="4">	Želi predstavnik predlagatelja zakona podati dopolnilno obrazložitev členov? Želi, tako da ima besedo državni sekretar Zlatko Ratej. Izvolite.</font><br/>
<br/>
<b><font size="4">	ZLATKO RATEJ:</font></b><font size="4"> Hvala za besedo. Predlog novele Zakona o zemljiški knjigi, ki je pred vami, predstavlja prvo večjo samostojno novelo tega zakona v desetih letih. To relativno daljše obdobje med obema noveloma kaže na to, da je normativni okvir zemljiške knjige ne samo rabusten ampak tudi stabilen, kot tudi pritiče področju, ki je osrednjega pomena za zagotavljanje in varstvo zasebne lastnine kot temeljnega postolata naše družbe in gospodarske ureditve. </font><br/>
<font size="4">	Tudi pričujoč predlog zakona temelji na tem pristopu in folozofiji. Gre torej za nujno in redno posodobitev in vzdrževanje zakonskega okvira, ki naj zagotovi nemoteno in usklajeno delovanje sistema. Nabor posegov veljavno zakonsko besedilo je posledično moč razdeliti v dve skupini. V prvo se uvršča spremembe in dopolnitve, ki so posledica zakonov sprejetih v času od zadnje večje novele, ki za svojo implementacijo bodisi potrebuje še ustrezne dopolnitve zakona o zemljiški knjigi, bodisi gre za uskladitve, ki za delovanje sistema niso nujne, vendar pa se z njimi zagotavlja skladnost pravnega reda. Zakon, ki za svojo implementacijo potrebuje prilagoditve Zakona o zemljiški knjigi je stvarno pravni zakonik oziroma njegova lanskoletna novela. Ta je v slovenski pravni red prinesla instrument povezanih nepremičnin, začetek uporabe</font><br/>
<br/>
<b><font size="4">4. TRAK: (ŠS) – 14.15</font></b><br/>
<br/>
<font size="4">	(nadaljevanje) novega instrumenta pa je bil s prehodnimi določbami odložen na 1. julij letos. Zakonodajalec je s tem odloženim rokom začetka uporabe želel omogočiti prav to zaradi česar smo danes tukaj. To je ustrezna prilagoditev Zakona o zemljiški knjigi.</font><br/>
<font size="4">	Na predlagani zakonodaji bo ta nov stvarno-pravni položaj moč vpisati v zemljiško knjigo in udejanjiti nedvoumne koristi, ki jih prinaša lastnikom nepremičnin, ki se bodo odločili za njegovo uporabo. Ta razlog oziroma povod za novelo Zakona o zemljiški knjigi je tudi edini, ki to novelo dela obvezno, saj drugih razlogov, kot so na primer implementacija sodb Ustavnega sodišča ali pa prenos zahteve evropskega pravnega reda ni.</font><br/>
<font size="4">	Druga skupina posega v zakonsko besedilo pa je rezultat tehtnega razmisleka in posvetovanj s ključnimi izvajalci Zakona o zemljiški knjigi. Gre za sodstvo, notarje, odvetnike in drugo strokovno javnost. Ministrstvo za pravosodje je s koncem lanskega poletja začelo oziroma intenziviralo strokovno dialog s predstavniki Vrhovnega sodišča in Višjega sodišča v Kopru kot drugo stopenjskega sodišča o zemljiško knjižnih postopkih, Notarsko zbornico Slovenije in Odvetniško zbornico Slovenije. Aktivno pa so sodelovali tudi predstavniki Ministrstva za finance in finančne uprave. Na tem mestu se vsem deležnikom, ki so tudi danes prisotni ponovno zahvaljujem. Na podlagi njihovih odzivov, ki temeljijo na bogati praksi vsakodnevnega delovanja na področju zemljiško-knjižnega prava so bile oblikovane rešitve, ki ne prinašajo konceptualnih sprememb in ki same po sebi morda ne bi upravičevale novele zakona, vendar pa bodo pripomogle k učinkovitejšemu in varnejšemu poslovanju in delovanje zemljiške knjige. Zato jih je ob spremembah, ki jih zahteva povezana zakonodaja smiselno upoštevati in vključiti v to novelo. </font><br/>
<font size="4">	Na tem mestu bi izpostavil določbe, ki so povezane z digitalizacijo postopka pred overitvijo zemljiško knjižnega dovolila, torej postopka pred finančno upravo. Novela prinaša podlago, da bo lahko notar pogodbo poslal po elektronski poti in po tej isti poti prevzel tudi potrdilo o plačilu davka. S tem bo tudi ta del postopka v celoti digitaliziran in bo lahko potekal hitreje s čimer bo strankam prihranjena dodatna pot in čas.</font><br/>
<font size="4">	Prav tako predlog zakona določa vrsto drugih rešitev, katerih namen je strankam olajšati uskladitev zemljiško knjižnega stanja z dejanskim kot na primer novo pravilo o izbrisu pravic, ki prenehajo s smrtjo oseb. Tukaj ne bo treba več iskati potrdilo o smrti, če že iz letnice rojstva izhaja, da ni možno, da bi ta oseba še bila živa. In naj poudarim, pri tem gre le za pravice, ki prenehajo s smrtjo osebe. Torej ne pravice, ki se dedujejo.</font><br/>
<font size="4">	Spreminjajo se tudi določbe, ki urejajo dostop do tako imenovanih zaščitenih vpisov, in sicer na način, da se državnim organom omogoča neposredno dostop do teh podatkov. Seveda le ob pogoju, da le to potrebujejo za izvajanje svojih nalog in pooblastil. Osrednji cilj novele je torej določiti pravila za vpis povezanih nepremičnin in vpis novih oziroma razširjenih stvarno pravnih razmerij na področju etažne lastnine.</font><br/>
<font size="4">	Naslednji cilj je zagotoviti skladnost pravnega reda oziroma medsebojno skladnost zakonov oziroma celovitost pravnih institutov, ki se srečujejo v zemljiško knjižnem pravu, kar je pomembno za pravno varnost. Ne nazadnje pa predlagana novela prinaša redne izboljšave sistema kot odziv na povratne informacije izvajalcev in uporabnikov zakona. Nanašajo se na materialne in postopkovne določbe in so namenjene odpravljanju neenotne uporabe zakona in pomanjkljivosti, ki so bile zaznane v praksi.</font><br/>
<font size="4">	Predlog zakona pri tem ne spreminja temeljnih načel zemljiško knjižnega prava in postopka in jim v celoti sledi zlasti načeloma oblikovalnega učinka vpisov in zaupanja v Zemljiško knjigo.</font><br/>
<font size="4">	S predlogom zakona se nadaljuje smer, ki je bila začrtana z novelo zakona o pravdnem postopku, in sicer, da se intervencija Vrhovnega sodišča razširi na vsa pravna področja in se mu tako omogoči, da tudi na tem področju razvija zemljiško knjižno pravo. Se pravi na ta način s tem, ko odloča o pomembnih pravnih vprašanjih s tega področja in skrbi za enotno uporabo prava.</font><br/>
<font size="4">	Prav tako pa predlog zakona vsebuje rešitve, ki so </font><br/>
<br/>
<b><font size="4">5. TRAK: (ŠS) – 14.20</font></b><br/>
<br/>
<font size="4">	(nadaljevanje) namenjene varstvu upnikov in preprečitvi razpolaganja z vrstnim redom pridobitve lastninske pravice v primeru, ko se nad upnikom začne izvršba ali ko je lastniku že preprečeno samo razpolaganje z lastninsko pravico.</font><br/>
<font size="4">	Druge spremembe, ki jih prinaša predlog zakona pa so povezane s terminološkimi prilagoditvami in se tako besedilo usklajuje z novim zakonom o državnem odvetništvu in z njim povezanimi spremembami Zakona o lokalni samoupravi. Izboljšane pa so tudi določbe, ki urejajo zaznambo nedovoljene gradnje po gradbenem zakonu.</font><br/>
<font size="4">	Spoštovane in spoštovani, menimo, da navedeni sklopi sprememb in dopolnitev predstavljajo potreben in primeren poseg v besedilo zakona, ki bo primarno omogočil implementacijo povezanih nepremičnin, zakon pa obenem posodobil z izkušnjami iz prakse ter ga prečistil in prilagodil glede na vmesne spremembe na povezanih zakonskih področjih. </font><br/>
<font size="4">	Vloženi amandmaji po našem mnenju v celoti sledijo in ustrezno naslavljajo vse pripombe na katere je v svoje mnenju opozorila Zakonodajno-pravna služba Državnega zbora. Prav tako vloženi amandmaji po naši oceni ustrezno in v celoti sledijo pripombi, ki jo je podalo Vrhovno sodišče. Enako velja za večino ostalih pripomb in stališč, ki so bile posredovane Odboru za pravosodje. </font><br/>
<font size="4">	Novela zakona o zemljiški knjigi bo tako omogočila uresničitev in vtis novih stvarno pravnih položajev, ki jih je prinesla novela s stvarno-pravnega zakonika. Te rešitve bodo pomenile na eni strani za stranke bolj varno poslovanje z nepremičninami in hkrati tudi bolj enostavno in v prihodnosti hitrejše odločanje sodišče. Zato spoštovanim članicam in članom Odbora za pravosodje predlagamo, da zakon podprete. </font><br/>
<font size="4">	Na tem mestu bi se zahvalil za pozornost in v nadaljevanju odgovoril na vaša vprašanja.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala lepa. Naslednji dajem besedo predstavnici Zakonodajno-pravne službe. Besedo ima gospa Katarina Kralj. Izvolite.</font><br/>
<br/>
<b><font size="4">	KATARINA KRALJ:</font></b><font size="4"> Hvala za besedo gospod predsednik. V zakonodajno-pravni službi smo pripravili pisno mnenje v predlogu novele Zakona o zemljiški knjigi z vidika naših poslovniško določenih pristojnosti. Opozorili smo zlasti na spornost 24. člena, ki določa, da se v primeru vloženega izrednega pravnega sredstva zoper pravnomočni sklep zemljiško-knjižnega sodišča smiselno uporabljajo določbe Zakona o zemljiški knjigi, ki ureja zaznambo izrednega pravnega sredstva. </font><br/>
<font size="4">	Nadalje smo opozorili na določena manjša neskladja med predlogom zakona in drugimi zakoni, na določena neskladja znotraj samega predloga zakona ter na potrebo po dodatni obrazložitvi 16. člena, ki ureja prepoved razpolaganja z zaznamovanjem vrstnim redom in tudi v primeru, ko je vpisana zaznamba stečaja. Večino ostalih pripomb je bilo nomotehnične narave. </font><br/>
<font size="4">	Ugotavljamo, da so vse naše pripombe ustrezno upoštevane v vloženih amandmajih treh koalicijskih poslanskih skupin. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala tudi vam. Želi besedo predstavnica Državnega sveta? Želi. Besedo ima državna svetnica Bojana Potočan. Izvolite.</font><br/>
<br/>
<b><font size="4">	BOJANA POTOČAN:</font></b><font size="4"> Hvala lepa predsedujoči za besedo. Lep pozdrav predstavnikom predlagatelja, poslancem in vsem ostalim navzočim. </font><br/>
<font size="4">	Komisija za državno ureditev je na svoji 54. seji 10. 6. obravnavala ta omenjeni predlog in ga je tudi podprla. V sami razpravi so bila postavljena vprašanja predvsem v zvezi s pripombami strokovne javnosti, ki so se nanašala predvsem na 16., 22. In 24. člen, in sicer so bila podana stališča Vrhovnega sodišča, ki smo ga tudi prejeli na našo sejo, Notarske zbornice, Zakonodajno-pravna služba je imela podobna stališča in pa dr. Nina Plavšak in prof. dr. Renato Vrenčur. </font><br/>
<font size="4">	Predlagatelj nam je potem podal pojasnila. Opozorjeno je bilo namreč, da Vrhovno sodišče nasprotuje rešitvi 24. člena novele, s katerim se določa smiselna uporaba ZZK-1, ki ureja zaznambo izrednega pravnega sredstva za primere, ko je vloženo izredno pravno sredstvo zoper pravnomočni sklep zemljiško knjižnega sodišča. Vrhovno sodišče je izpostavljalo nedorečenost in nejasnost določitve pogojev. Celo je menilo, da bi to lahko ogrozilo pravno varnost v prometu z nepremičninami. Vrhovno sodišče je prav tako izpostavilo, da bi spremembe zahtevale nadgradnjo informacijskega sistema, kar bi trajalo vsaj eno leto ter da nima zagotovljenih niti finančnih niti kadrovskih </font><br/>
<br/>
<b><font size="4">6. TRAK: (ŠS) – 14.25</font></b><br/>
<br/>
<font size="4">	(nadaljevanje) virov, da bi takšno spremembo lahko sprovedle in so predlagali črtanje tega člena. Kot je razvidno, je kasneje to z amandmajem tudi urejeno,m tako da je ta pripomba v celoti odpravljena. </font><br/>
<font size="4">	Nadalje je predlagatelj v odgovoru tudi pojasnil, da se je ob pripravi novele v primeru instituta dopuščene revizije se je pojavilo vprašanje, kako naj se stranki omogoči revizija oziroma kako se bo vedelo, d določen postopek še naprej teče pred Vrhovnim sodiščem in zato je bila izoblikovana ideja o novi zaznambi, ki bi omogočala smiselno ureditev tega pravnega sredstva. Po več srečanjih torej predstavnikov Ministrstva za pravosodje z vrhovnim sodiščem so ugotovili, da bo to lahko urejeno tudi preko izbrisnih tožba in zato je ta člen 24. člen, kot sem že pojasnila bilo povedano, da bo črtan z amandmajem.</font><br/>
<font size="4">	Glede 16. člena pa je predlagatelj izpostavil, da se s pripombami delno strinjajo, da ni potrebe, da bi v primeru stečaja notar opravljal neka preventivna ravnanja, ko je že stečajni upravitelj garant postopka. Menijo pa, da je potrebno v primeru izvršb dolžniku na učinkovit način preprečiti, da bi po začetku izvršilnega postopka še naprej razpolagal z znamovanjem vrstnim redom in glavo tveganje pri tem je namreč to, da se ne ve kdo je upravičenec. Upravičenec se pokaže šele na koncu postopka, zato ne želijo tvegati, da bi dolžnik po začetku postopka še lahko zemljiško knjižno razpolagal z zaznamovanjem vrstnim redom in so tudi menili, da mora v tem primeru notar opraviti svojo garantno funkcijo in to preprečiti.</font><br/>
<font size="4">	Glede na pripombe, ki so bile vezane na stečajni postopek pa so zagotovili, da je že vložen amandma, kar je tudi danes tukaj dejansko tako, tako da je ta sprememba predlagana, tako da so tudi ta vprašanja, ki so bila postavljena danes po našem mnenju odpravljena. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala tudi vam. Želi morda besedo predstavnik Notarske zbornice Slovenije? Ne. Želi besedo predstavnica Vrhovnega državnega tožilstva? Želi. Besedo ima gospa Erika Pajntar. Izvolite.</font><br/>
<br/>
<b><font size="4">	ERIKA PAJNTAR:</font></b><font size="4"> Hvala za besedo in dober dan vsem. Jaz se bom omejila na predlagane spremembe glede izrednih pravnih sredstev dopuščene revizije in zahteve za varstvo zakonitosti.</font><br/>
<font size="4">	Predlog zakona podpiramo. Podpiramo vse zakonodajne rešitve, ki omogočajo enakopraven dostop strank postopka do vrhovnega sodišča preko dopuščene revizije v vseh civilnih postopkih, torej tudi v zemljiško knjižnem postopku. Seveda je v zemljiško knjižnem postopku precedenčnih vprašanj manj kot na primer v civilnem postopku, vendar gre za specifičen postopek. Odgovor na vsako pomembno vprašanje, pa če je to eno ali pa dve vprašanji na leto vplivajo na tisoče drobnih zemljiško knjižnih postopkov. Slednje krepi predvidljivost odločanja, niža število pritožb, poveča se pravna varnost. Tukaj velja princip, manj je več.</font><br/>
<font size="4">	Zahteva za varstvo zakonitosti te vloge ne more opravljati, ker državni tožilec ni zastopnik strank v civilnem postopku je zastopnik javnega interesa. Njegova intervencija je in mora biti ozka, omejena na najhujše odklone. Dosedanja ureditev, po kateri je imel državni tožilec v postopku zemljiško knjižnem edini dostop do Vrhovnega sodišča je zato že zdavnaj preživeta in predlagane spremembo so nujne. Vendar ko pa državni tožilec intervenira, ko gre za poudarjen javni interes mora biti pa taka intervencija učinkovita in v zemljiško knjižnem jeziku to pomeni, da mora imeti možnost zaznambe svojega izrednega pravnega sredstva.</font><br/>
<font size="4">	Primeri iz prakse pokažejo, da ko je zahteva za varstvo zakonitosti vložena za zaščito prisilnih predpisov imetnik pravice, proti kateremu je dovoljena vknjižba seveda te zahteve noče. Še manj, hoče zaznambo. On hoče ravno nasprotno. Tako da pričakovati, da bo predlog za zaznambo podal on tako kot v svojih pripombah poudarjata dr. Plavšakova in dr. Vrenčur je nerealno, zato so te pripombe njihove, ko pravijo upravičenec lahko tako zaznambo predlaga sam, še predno je vložena morebitna zahteva za varstvo zakonitosti </font><br/>
<br/>
<b><font size="4">7. TRAK: (ŠS) – 14.30</font></b><br/>
<br/>
<font size="4">	(nadaljevanje) za varstvo zakonitosti brez realne osnove.</font><br/>
<font size="4">	Mi menimo, da je ravno predlagana sprememba sistemska in jo zato podpiramo. Hvala lepa.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala tudi vam. Sedaj pa prehajamo na  razpravo o posameznih členih ter vloženih amandmajih. </font><br/>
<font size="4">	Odpiram razpravo in dajem besedo članicam in članom Odbora. Kdo želi razpravljati? Kot prvi ima besedo poslanec Dušan Verbič. Izvolite.</font><br/>
<b><font size="4">	</font></b><br/>
<b><font size="4">	DUŠAN VERBIČ (PS SMC):</font></b><font size="4"> Hvala lepa za besedo predsednik. Prav lep pozdrav vabljenim kot tudi članom tega odbora. Moram priznati, da za uvod pa vseeno stavek. Zemljiška knjiga dobesedno je javna knjiga, ki je namenjena raznim vpisom, tako imenovanim zaznambam, plombam in podobno, predvsem stvarnim pravicam, seveda pa tudi nekaterim posameznim obligacijskim pravicam.</font><br/>
<font size="4">	Ne bom nekako veliko časa porabil za svojo razpravo, vendar se bom vseeno dotaknil in naredil neko primerjavo predvsem z namenom, da se ne bi nekako ponovila slab praksa, ki se je zgodila pred dobrimi, če temu lahko tako rečem, osmimi, devetimi leti, nekako tudi v tem kontekstu.</font><br/>
<font size="4">	Zdaj cilj tega zakona, predlagatelj je zapisal in nekako tudi v uvodni obrazložitvi poudaril, da je določiti pravila za vpis povezanih nepremičnin in novih stvarno pravnih razmerij in tako naprej v tesni povezavi s Stvarnopravnim zakonikom. Zakaj sem to izpostavil? Predvsem zaradi tega, kajti slaba praksa v Republiki Sloveniji iz posameznega določila Stvarnopravnega zakonika je bila in mislim da se kar vsi člani Odbora in vabljeni nekako tudi se pravi prisotni spomnimo zemljiško knjižni dolg. </font><br/>
<font size="4">	Dejstvo je, da zemljiško knjižni dolg, ki je bil opredeljen v Stvarnopravnem zakoniku je imel izredno dober namen, takrat, ko je predlagatelj zakonodajalcu predstavil potrebo po uvedbi tega novega instituta. In kaj se je s tem zemljiško knjižnim  dolgom zgodilo? Predvsem se je če temu grobo lahko rečem zlorabil predvsem za interes posameznikov, ki so v procesih tistih let nekako prestrukturiranja lastninskega preoblikovanja podjetij in podobno izkoristili ta institut predvsem za zaščito svojega lastnega premoženja z vpisom v pristojno zemljiško knjigo ta tako imenovan zemljiško knjižni dolg in s tem onemogočili kakršnekoli postopke v tem primeru izvršbe za poplačilo terjatev, naj si bo to do drugih recimo temu oseb, predvsem pa bank.</font><br/>
<font size="4">	In v tem kontekstu sem na stališču in upanju, da se nekako ta cilj ne bo morda v nekih prihajajočih časih tudi zlorabil. To sem omenil zavestno, predvsem zaradi tega, da morebiti ne bi nekako prišlo do nekaj podobnega. Sem pa na stališču predvsem zaradi tega, kajti etažna lastnina predvsem v mestnih občinah v marsikaterih zadevah ni urejena in se že desetletja nekako zelo počasi premika v smer, ki lastniki in nekako tudi splošna javnost pričakuje.</font><br/>
<font size="4">	To omenjam tudi predvsem zaradi tega, bom kar z bolj z zadnjim členom ali predzadnjim členom predloga zakona nekako tudi navedel, kajti v 36. členu tega predloga zakona je lepo zapisano, da se nekako s tem predlogom zakona nekako urejuje tudi tista stvarnopravna razmerja, če temu lahko tako rečem, pristojna zemljiška knjiga predvsem vezano na omenjen zemljiško knjižni dolg, ki so bili vloženi pred 6. novembrom 2013. </font><br/>
<font size="4">	Z mojega skromnega zornega kota mi je nenavadno, da smo leta 2021 in da še vedno pristojne zemljiške knjige, če so bile te zadeve vložene še vedno niso vpisani. Tako da tukaj bom </font><br/>
<br/>
<b><font size="4">8. TRAK: (ŠS) – 14.35</font></b><br/>
<br/>
<font size="4">	(nadaljevanje) bom končal, predvsem v tem kontekstu ko sem uvodoma začel, da ne bi se slučajno kaj podobnega zgodilo, upam da se ne bo. </font><br/>
<font size="4">	Bi bilo pa zanimivo dobiti informacijo, koliko tovrstnih vloženih zadev ni realiziranih v pristojnih zemljiških knjigah, ker vemo, da leta 2013 je v Stvarno pravnem zakoniku zemljiško knjižni dolg bil izbrisan.</font><br/>
<font size="4">	Zdaj, kar se tiče same ostale vsebine moram priznati, da se pridružujem temu pozitivnemu pogledu potrebnih sprememb, še posebno s strani predstavnice Vrhovnega sodišča in tukaj se bom ustavil predvsem v mnenju Zakonodajno-pravne službe. Tisto, kar moram priznati sem tudi sam zelo kritično nekako zaznal tako imenovani 24. člen predloga zakona, ki je pred nami in Zakonodajno-pravna služba je v svojem poglobljenem, če temu lahko tako rečem zelo dobronamerno nas opozorila in je če lahko kar citiram zadnji stavek vezano na ta 24. člen in je zapisala naslednje: »Zato je treba določbo o smiselno uporabi določb o zaznambi izrednega pravnega sredstva ponovno proučiti«. Moram priznati, da se v celoti strinjam z njihovo ugotovitvijo oziroma pomislek, kajti vezan je na tisti tako imenovani 102 oziroma 103. člen Zakona o zemljiški knjigi, ki je govora o teh tako imenovanih izrednih pravnih sredstvih, predvsem vložitvi v času ko stranka ima možnost do po izdaji sklepa do pravnomočnosti oziroma tukaj  je bil pomislek, ko nekako postane člen pravnomočen, zemljiškoknjižnega sodišča, da se ta izredna pravna sredstva tako in drugače vlagajo.</font><br/>
<font size="4">	In moram priznati in sem hvaležen na to njihovo opozorilo in moram priznati, da se je v nadaljevanju izkazalo, da je koalicija resno proučila to pripombo in tudi ustrezno predlagala, če lahko temu tako rečem razumno odločitev in to je črtanje predlaganega člena z vloženim amandmajem in mislim, da je to tista prava stvar in se tudi zahvaljujem pomislekom Zakonodajno-pravne službe.</font><br/>
<font size="4">	Zdaj, če nekako zaključim moram priznati, da zemljiškoknjižni postopki, ki se izvajajo predvsem na podlagi nepravdnega postopka izgledajo nekako tako, da so dokaz enostavni, vendar sem trdno na stališču, da temu ni tako. Posebej pa še zaradi tega, kajti vsi postopki sedaj praviloma se izvajanju potem notarjev oziroma ne oziroma tudi odvetnikov in to praviloma poteka po elektronski poti. </font><br/>
<font size="4">	Menim, da so tako imenovanja stvarnopravna upravičenja izredno, izredno občutljiva še posebno, če se v nekih postopkih naknadno ugotovi, da je morda prišlo do nekih recimo temu kar zlorab. Zato sem na stališču to kar je s strani predlagateljev uvodoma povedal, da po tolikih letih ali desetletjih so potrebne glede na razmerja časa in sprememb, ki pač so nasploh na vseh področjih tudi v družbi, je potrebna določena korekcija in upam in želim da so ti predlogi vključno z amandmaji namenjeni predvsem, da se zemljiško knjižni postopki resnično izvajajo hitreje, predvsem pa v smeri interesa tistih, ki vlagajo.</font><br/>
<font size="4">	In ker se v nadaljevanju nimam več namena oglasiti prav gotovo podpiram ta predlog in amandmaje, ki jih je vložila koalicija. Hvala lepa.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala tudi vam. Naslednji ima besedo Boštjan Koražija. Izvolite.</font><br/>
<br/>
<b><font size="4">	BOŠTJAN KORAŽIJA (PS Levica):</font></b><font size="4"> Spoštovani predsedujoči, najlepša hvala za besedo. Saj je že gospod Verbič na začetku zelo lepo povedal kaj v bistvu zemljiška knjiga je. Se pravi, da je javna knjiga. Jaz bi pa še dodal, da je v bistvu precej ključna za pravno varnost pravnih subjektov v vseh gospodarskih in socialnih razmerah, seveda ki se nanašajo na pravice na nepremičninah in bom rekel,</font><br/>
<br/>
<b><font size="4">9. TRAK: (ŠS) – 14.40</font></b><br/>
<br/>
<font size="4">	(nadaljevanje) da pač preglednost zemljiške knjige ni pomembna samo zaradi pravnega prometa nepremičnin, ampak tudi za boljšo preglednost glede premoženja vseh državljanov, ker le pravi ustrezni podatki so dobra in bodo dobra osnova za bodoče obdavčitev nepremičnin s katero se bo lahko tudi pravičnejše obdavčilo tiste, ki imajo največ in bodo tisti seveda tudi največ prispevali v blagajno državno in s tem se bo omogočilo tudi več sredstev za izgradnjo stanovanj v okviru trakov tega stanovanjskega sklada o katerem vsi toliko govorimo oziroma tudi razpravljamo v tem Državnem zboru.</font><br/>
<font size="4">	Zdaj res je novela zakona, ki jo imamo pred seboj in se bolj ukvarja s tem, se pravi usklajuje v bistvu neskladja z drugimi zakoni pa tudi izboljšuje način ki so v skupnih in pomožnih prostorov pri etažnih lastnini, kar je tudi gospod Verbič prej zelo dobro obrazložil, ker ima izkušnjo kolikor vem tudi s temi zadevami in kar mene osebno bom rekel ja, kar me je pač zmotilo je spet ta kritične pripombe Zakonodajno-pravne službe in ki so pač bile upravičene in veseli me, da ste v večjem delu v tem primeru res upoštevali vse najpomembnejše pripombe, ki vam jih je pač priporočala oziroma tudi dodala Zakonodajno-pravna služba, ampak na velikih odborih in tudi prej sem bil na enem izmed odborov na katerem pa ni bilo tako in mislim, da se bo treba res v tem Državnem zboru enkrat konkretno o tem  pogovoriti pa tudi cenim gospoda Verbiča, ker vem, da mu zakonodajni postopek veliko pomeni sploh če je pravilno voden in po vseh bom rekel normah zakonskih in etičnih in mislim, da bo treba v tej smeri res konkretno delati naprej, bolj upoštevati predloge in kritike, ki  prihajajo s strani Zakonodajno-pravne službe in ko govorimo o vladavini prava mislim, da sicer nisem član tega odbora, ampak mislim, da sem na pravem odboru, na katerem bi se moralo konstantno razpravljati o vladavini  prava.</font><br/>
<font size="4">	Kot že rečeno zemljiška knjiga je zelo pomembna tudi v bodoče bo zelo pomembna, saj sem že prej omenil glede obdavčitve nepremičnin in želim si pa upam, da bo tudi ti podporni sistemi, ki so pač elektronski sistem oziroma digitalizacija samih sistemov, ki bodo urejale te stvari, da bo res zmogla in da bo čim prej to urejeno tako kot mora biti, ker vemo, da zdaj včasih so stvari malo tako-tako.</font><br/>
<font size="4">	Ampak jaz verjamem in mislim, da smo Slovenci oziroma tudi kot Slovenija zelo sposobna država in mislim, da smo sposobni marsičesa. Marsikaj smo že bili pa še marsikaj bomo morali biti, urediti na boljše oziroma tudi popraviti na boljše in želim si, da bi bilo čim prej boljše. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala tudi. Naslednjemu dajem besedo mag. Dejanu Kalohu. </font><br/>
<br/>
<b><font size="4">	MAG. DEJAN KALOH (PS SDS):</font></b><font size="4"> Predsednik, hvala lepa, še pozdrav z moje strani kolegom poslancem, državnemu sekretarju, vsem ostalim vabljeni. Zdaj bi začel pri koncu glede teh vloženih amandmajev. Jaz tudi ocenjujem, da v zadostni meri sledijo pripombam ZPS-ja, tudi pripombe Vrhovnega sodišča, kakor tudi pripombam dveh etabliranih pravnikov s tega področja gospe oziroma dr. Plavšakove ter dr. Vrenčuru in mislim, da materijo novele na nek način še dodatno precizirajo, tako da to je iz tega vidika v redu.</font><br/>
<font size="4">	Zdaj, kaj se pa tiče same novele, bilo je že povedano, ne bi se rad ponavljal, ampak tudi jaz ocenjujem, da ta novela zdaj ni preveč seveda obsežna, nekih konceptualnih sprememb ne prinaša ampak ta odzivnost na spremembe, ki so pa tekom daljšega časovnega obdobja nastale pa je v bistvu iz tega vidika novela pa seveda potrebna. </font><br/>
<font size="4">	Zdaj pripomogla bo seveda  k temu, da bo varnejše poslovanje, kot smo slišali na področju delovanja zemljiške knjige, kar se mi zdi ključno in pa seveda zdaj ta osrednji cilj en izmed njih, da bo seveda potem novela določila pravila za vpis, predvsem etažne lastnine oziroma povezanih nepremičnin, da se bo sploh lahko omogočilo izvajanje Stvarnopravnega zakonika. To se mi zdi res tisti osrednji cilj, ki ga ta novela zasleduje in pa seveda skladnost pravnega reda z drugimi zakoni.</font><br/>
<br/>
<b><font size="4">10. TRAK: (ŠS) – 14.45</font></b><br/>
<br/>
<font size="4">	(nadaljevanje) Tudi tukaj je bilo potrebno to bi rekel dodelati medsebojno skladnost zakonov in pa seveda kar se mi zdi pomembno, da ko povratne informacije prihajajo s terena da jih potem zakonodajalec nekako ustrezno detektira, naslovi čez novelo, tako da se mi zdi v celotnem sežeju res novela, ki je potrebna.</font><br/>
<font size="4">	Zdaj kot rečeno te amandmaje bomo v poslanski skupini Slovenske demokratske stranke podprli kot pa tudi sam predlog Zakona o spremembah in dopolnitvah zemljiške knjige, se pravi ZKK-!E bomo soglasno podprli. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala tudi vam. Morda želi besedo še kdo? Če ne, bom pa dal besedo državnemu sekretarju. Izvolite.</font><br/>
<br/>
<b><font size="4">	ZLATKO RATEJ:</font></b><font size="4"> Hvala za besedo. Zdaj jaz bi mogoče samo glede teh, tega kar je bilo še izpostavljeno glede zemljiško knjižnega dolga, da se bo v tem primeru v primeru povezanih nepremičnin vedno vedelo kdo je lastnik, zato  menimo, da smo izbrali ustrezno pot in bo. Bi pa še omenil glede tega, kar je bilo omenjeno glede teh kmetijsko knjižnih predlogov, ki so bili vloženi pred 6. novembrom 2013, da smo s strani Vrhovnega sodišča prejeli informacijo, da bi potencialno lahko še bili , zato smo tudi uporabili to nomotehniko in vključili to določbo. Lahko pa se zavežemo, da preverimo, kakšno je to število pa vam tudi sporočimo. </font><br/>
<font size="4">	To bi bilo z moje strani.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala besedo je želel še enkrat Boštjan Koražija. Izvolite.</font><br/>
<br/>
<b><font size="4">	BOŠTJAN KORAŽIJA (PS Levica):</font></b><font size="4"> Spoštovani predsedujoči, najlepša hvala. Jaz sem imel samo še eno krajše vprašanje, ker sem pač zadevo temeljito prebiral pa raziskoval, pa me zanima, čisto tako bom rekel z nekega laičnega stališča.</font><br/>
<font size="4">	Ker vem, da sta tudi zemljiški dolg in stečajni postopek oziroma sam stečaj tudi povezana pa me zanima, če je prišlo do teh črtanje določb o zemljiškem dolgu v tem zakonu po naključju ali je to povezano tudi s temi stečajnimi postopki oziroma kakorkoli če lahko tudi vpliva na sam proces vodenja oziroma sprovedenja stečajnega postopka. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala. Boste odgovorili? Izvolite, pa če se predstavite za magnetogram.</font><br/>
<br/>
<b><font size="4">	MIHA VERČKO:</font></b><font size="4"> Ja lep pozdrav, Verčko Miha. Glede tega konkretnega vprašanja, zemljiški dolg kot tak kot institut je črtal že Stvarnopravni zakonik oziroma novela Stvarnopravnega zakonika v letu 2013, tako da tukaj so zgolj izvedbene določbe, da ker se črtajo vse določbe v Zakonu o zemljiški knjigi, ki določajo vpis zemljiškoknjižnih dolgov, ker teh več ni se poleg materialnih določb v prehodnih določbah še vedno ureja.</font><br/>
<font size="4">	Če pa kakšen postopek še teče pa še je v teku, pa se bo tudi še vpisal, ker je bil pred tem. Ampak za same stečajne postopke, da bi pa ta novela imela kakršnekoli materialne vplive pa ne. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala lepa. Morda še kdo? Ugotavljam, da ne. S tem zaključujem razpravo in prehajamo na glasovanje o amandmajih, ki ga bom vodil na podlagi dopisa poslanskih skupin SDS, NSi in SMC  z dne 17. 6. 2021.</font><br/>
<font size="4">	Tako da dajem na glasovanje amandma k 14. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 16. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">Na glasovanje amandma k 17. členu predloga zakona. Če bi kdo želel obrazložiti glas pri posameznem amandmaju, naj me opozori. Glasujemo.</font><br/>
<br/>
<b><font size="4">11. TRAK: (ŠS) – 14:50</font></b><br/>
<br/>
<font size="4">	(nadaljevanje) Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 23. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 24. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 25. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 26. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 35. členu predloga zakona. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Na glasovanje amandma k 36. členu predloga zakona. Glasujemo. Glasovanje poteka. </font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	In še zadnji amandma na glasovanje dajem amandma k 37. členu predloga zakona. Glasujemo.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Sedaj pa prehajamo na glasovanje o vseh členih zakona skupaj. Morda želi kdo obrazložiti svoj glas? Ugotavljam, da ne, zato glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da so členi predloga zakona sprejeti. </font><br/>
<br/>
<font size="4">	S tem zaključujem drugo obravnavo predloga zakona na matičnem delovnem telesu. Sprejeti amandmaji bodo vključeni v dopolnjeni predlog zakona, ki bo sestavni del poročila odbora.</font><br/>
<font size="4">	Prosim, da v skladu z drugim odstavkom 42. člena Poslovnika Državnega zbora določimo poročevalca oziroma poročevalko, ki bo predstavil poročilo na seji Državnega zbora. Če ni predlogov, predlagam, da bom poročilo na seji Državnega zbora predstavil sam. </font><br/>
<font size="4">	Kdo temu nasprotuje? </font><br/>
<font size="4">	Ugotavljam, da ne.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo še na </font><b><font size="4">ZADNJO TOČKO DNEVNEGA REDA, TO JE TOČKA RAZNO</font></b><font size="4">. Želi kdo besedo? Vidim, da ne, zato zaključujem to točko dnevnega reda in današnjo sejo Odbora za pravosodje. </font><br/>
<br/>
<b><font size="4">Seja je bila končana 23. junija 2021 ob 14.54.</font></b>
</root>