<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br/>
<b><font size="4">11. seja</font></b><br/>
<br/>
<b><font size="4">(4. september 2019)</font></b><br/>
</p></div><br/>
<br/>
<b><font size="4">Sejo je vodil Edvard Paulič, predsednik odbora.</font></b><br/>
<b><font size="4">Seja se je pričela ob 8.32 uri.</font></b><br/>
<br/>
<b><font size="4">1. TRAK: (ŠZ)</font></b><br/>
<br/>
<b><font size="4">	PREDSEDNIK EDVARD PAULIČ: </font></b><font size="4">Dobro jutro. </font><br/>
<font size="4">Pričenjam 11. sejo Odbora za infrastrukturo, okolje in prostor. Obveščam vas, da se je opravičil član odbora Aleksander Reberšek, na seji kot nadomestni člani s pooblastili sodelujejo: namesto poslanca Ivana Hršaka, poslanec Branko Simonovič in pa namesto poslanke Nataše Sukič poslanec Primož Siter. </font><br/>
<font size="4">Prehajamo na določitev dnevnega reda seje odbora. S sklicem ste prejeli dnevni red z dvema točkama. Po sklicu seje 2. 9. 2019, sem vam posredoval predlog v zvezi z dnevnim redom, in sicer sem predlagal, da se dnevni red današnje seje razširi z novo točko dnevnega reda; to je pobuda družbe AION nepremičnine d. o. o Ljubljana in drugih za oceno ustavnosti 5. člena in tretjega odstavka 25.a člena Zakona o nepremičninskem posredovanju predlog za začasno zadržanje.</font><br/>
<font size="4">Naj pojasnim predlog za širitev dnevnega reda. Kadar Ustavno sodišče pošlje Državnemu zboru zahtevo, ali pobudo za začetek postopka pred Ustavnim sodiščem, kot nasprotnemu udeležencu v tem postopku zaradi odgovora na zahtevo oziroma pobudo ali zaradi podatkov in pojasnil v postopku preizkusa pobude, v skladu z 265. členom Poslovnika Državnega zbora, na tako zahtevo oziroma pobudo, pa dam mnenje matično delovno telo, ko pridobim mnenje Zakonodajno-pravne službe ter Vlade. Pri konkretni zadevi je Ustavno sodišče pobudo za oceno ustavnosti posredovalo dne 23. 8. 2019 in pozvalo Državni zbor, da se o predlogu za začasno zadržanje izjavi v roku osmih dni. Na predlog za začasno zadržanje je odbor prejel mnenje Vlade in Zakonodajno-pravne službe, dne 29. 8. 2019, torej dva dni po sklicu te seje. Ker je Ustavno sodišče Državnemu zboru določilo zelo kratek rok za podajo mnenja k predlogu za začasno zadržanje, menim, da je smiselno obravnavo predmetne zahteve uvrstiti na današnjo sejo odbora.</font><br/>
<font size="4">Prehajamo torej na odločanje o navedenem predlogu za razširitev. Želi morda kdo se opredeliti do te širitve? Ne želi, tako da, prehajamo na glasovanje.</font><br/>
<br/>
<b><font size="4">2. TRAK: (ŠZ) – 8.35</font></b><br/>
<br/>
<font size="4">	(nadaljevanje) Kdo je za? (13 članov.) Kdo je proti? (Nihče.) </font><br/>
<font size="4">	Ugotavljam, da je predlog sprejet. </font><br/>
<font size="4">	Sprejeto razširitev bomo obravnavali, kot novo 3. točko. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - OBRAVNAVA PREDLOGA STALIŠČA REPUBLIKE SLOVENIJE DO PREDLOGA SKLEPA SVETA O PODPISU V IMENU EVROPSKE UNIJE IN ZAČASNI UPORABI SPORAZUMOV V ČASOVNIH OMEJITVAH DOGOVOROV O ZAGOTAVLJANJU ZRAKOPLOVA S POSADKO MED ZDRUŽENIMI DRŽAVAMI AMERIKE, EVROPSKO UNIJO, ISLANDIJO IN KRALJEVINO NORVEŠKO.</font></b><br/>
<font size="4">Na sejo so bili za obravnavo te točke kot predstavniki Vlade povabljeni predstavniki Ministrstva za infrastrukturo. Gradivo k tej točki je poslala Vlada dne, 18. 7. 2019 na podlagi prvega odstavka 4. člena Zakona o sodelovanju med Državnim zborom in Vlado o zadevah Evropske unije. Odbor navedeno gradivo obravnava v skladu s prvim in drugim odstavkom 154.h člena Poslovnika Državnega zbora in Odbora za zadeve Evropske unije posreduje svoje mnenje.</font><br/>
<font size="4">Najprej dajem besedo predstavnici Vlade, državna sekretarka gospa Mauhler, izvolite.</font><br/>
<br/>
<b><font size="4">	NINA MAUHLER: </font></b><font size="4">Najlepša hvala za besedo. Lep pozdrav.</font><br/>
<font size="4">Pod točko 1. torej danes obravnavamo Predlog stališča Republike Slovenije do Predloga sklepa Sveta o podpisu, v imenu Evropske unije, in začasni uporabi Sporazuma o časovnih omejitvah dogovorov o zagotavljanju zrakoplova s posadko med Združenimi državami Amerike, Evropsko unijo, Islandijo in Kraljevino Norveško. Države članice Evropske unije so namreč podale Evropski komisiji mandat, da z ZDA prične pogajanja o sporazumu med Evropsko Unijo in Združenimi državami Amerike o zakupih zrakoplovov s posadko. Ker sta Kraljevina Norveška in Islandija postali pogodbenici s sporazumom o zračnem prometu med EU in ZDA, kot tretja in četrta pogodbenica je smiselno, da sta vključeni tudi v sporazum, ki odpravlja časovno omejitev zakupa zrakoplova s posadko. Glede na spremembo 13. člena uredbe 1008/2008 Evropskega parlamenta in Sveta o skupnih pravilih za opravljanje zračnih prevozov v skupnosti ter glede na podeljen mandat v Evropski komisiji za pogajanja za sklenitev sporazuma lahko Republika Slovenija predlog stališča, kot izhaja iz predloga tega sklepa tudi podpre. Hvala.</font><br/>
<br/>
<b><font size="4">PREDSEDNIK EDVARD PAULIČ: </font></b><font size="4">Hvala lepa. </font><br/>
<font size="4">Odpiram razpravo, če želi kdo razpravljati. Ugotavljam, da ne. Tako da, prehajamo na glasovanje in na glasovanje dajem naslednji predlog mnenja odbora: »Odbor za infrastrukturo, okolje in prostor podpira Predlog stališča Republike Slovenije do Predloga sklepa Sveta o podpisu v imenu Evropske Unije in začasni uporabi Sporazuma o časovnih omejitvah dogovorov o zagotavljanju zrakoplova s posadko med Združenimi državami Amerike, Evropsko unijo, Islandijo in Kraljevino Norveško, ki ga je predložila Vlada in predlagal Odbor za zadeve Evropske unije, da predlog stališča sprejme.« Prehajamo na glasovanje.</font><br/>
<font size="4">Kdo je za? (10 članov.) Kdo je proti? (Nihče.)</font><br/>
<font size="4">Ugotavljam, da je mnenje sprejeto. </font><br/>
<font size="4">Določiti moramo še poročevalca, ki bo poročilo odbora predstavil na seji pristojnega odbora in predlagam, da poročilo predstavi poslanec Andrej Rajh. </font><br/>
<font size="4">S tem zaključujem 1. točko dnevnega reda. </font><br/>
<br/>
<font size="4">Prehajamo na </font><b><font size="4">2. TOČKO DNEVNEGA REDA - OBRAVNAVA PREDLOGA STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPREMEMBI UREDBE ŠT. 715/2007 O HOMOLOGACIJI MOTORNIH VOZIL GLEDE NA EMISIJE IZ LAHKIH POTNIŠKIH IN GOSPODARSKIH VOZIL IN O DOSTOPU DO INFORMACIJ O POPRAVILU IN VZDRŽEVANJU VOZIL.</font></b><font size="4"> </font><br/>
<font size="4">Na sejo so bili za obravnavo te točke kot predstavniki Vlade povabljeni predstavniki Ministrstva za infrastrukturo. Gradivo k tej točki je poslala Vlada, dne 18. 7. 2019, na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Odbor navedeno gradivo obravnava v skladu s prvim in drugim odstavkom 154.h člena Poslovnika Državnega zbora in Odbora za zadeve Evropske Unije posreduje svoje mnenje.</font><br/>
<font size="4">Ponovno dajem besedo gospe Mauhler kot predstavnici Vlade. Izvolite.</font><br/>
<br/>
<b><font size="4">3. TRAK: (ŠZ) – 8.40</font></b><br/>
<br/>
<b><font size="4">NINA MAUHLER:</font></b><font size="4"> Najlepša hvala.</font><br/>
<font size="4">Vsebina tega predloga uredbe predstavlja torej odgovor na sodbo sodišča EU, ki je uredbo 2016/646 razglasilo za nično v tistem delu v katerem določa faktorje skladnosti, ki se uporabljajo za oceno skladnosti rezultatov preizkušanja dejanskih emisij, ki nastanejo med vožnjo z mejnimi vrednostmi emisij določenimi v uredbi ES, se pravi evropski skupnosti 715/2007. Sodišče EU je decembra 2018 izdalo sodbo in uredbo 2016/646 razglasilo za nično v tistem delu, kjer določa faktorje skladnosti, ki se uporabljajo za oceno skladnosti rezultatov preizkušanja dejanskih emisij, ki nastanejo torej med vožnjo z mejnimi vrednostmi emisij, ki so določeni v uredbi v 715/2007.</font><br/>
<font size="4">Sodišče je v tej zadevi razsodilo, da faktorji skladnosti ne bi smeli biti sprejeti po postopku komitologije, temveč po rednem zakonodajnem postopku. Razglasitev ničnosti je delna in ne vpliva na veljavni postopek preizkušanja dejanskih emisij, ki nastajajo med vožnjo. Ta ostaja veljaven in ga je pri homologaciji še vedno treba izvajati. Sodišče je odložilo učinke delne ničnosti do meseca februarja leta 2020, da bi Evropska komisija imela čas za izvršitev sodbe. Da bi se preprečila pravna negotovost glede homologacij, ki so že bile odobrene v času od septembra 2017, ko je postopek preizkušanja dejanskih emisij, ki nastajajo med vožnjo postal obvezen, Evropska komisija predlaga ponovno vključitev istih faktorjev skladnosti v pravno besedilo.</font><br/>
<font size="4">Evropska komisija nadalje v skladu s pozivom sodišča Evropske unije predlaga zakonodajni predlog po rednem zakonodajnem postopku in tako ukrepa, da bi nacionalnim organom, industriji in pa potrošnikom zagotovila ustrezno, potrebno pravno varnost. Vpliv na okolje je pozitiven, saj besedilo vsebuje dodatne mehanizme s katerimi se upošteva napredek pri točnosti prenosne merilne opreme, to pa bo na nek način omogočilo še dodatno postopno zmanjšanje dejanskih emisij dušikovih oksidov med vožnjo. Republika Slovenija podpira predlog uredbe Evropskega parlamenta in sveta o spremembi uredbe 715/2007 o homologaciji motornih vozil glede na emisije iz lahkih potniških in gospodarskih vozil in o dostopu do informacij o popravilu in vzdrževanju vozil. Hvala.</font><br/>
<br/>
<b><font size="4">PREDSEDNIK EDVARD PAULIČ: </font></b><font size="4">Hvala lepa. Odpiram razpravo članov in članic odbora.</font><br/>
<font size="4">Gospod Černač, izvolite.</font><br/>
<br/>
<b><font size="4">ZVONKO ČERNAČ (PS SDS): </font></b><font size="4">Ja, hvala lepa. Lep pozdrav vsem.</font><br/>
<font size="4">Zdaj, ne nanaša se neposredno na to točko, ampak glede na to, da obravnavamo homologacijo, jaz bi tukaj imel eno vprašanje glede na to, da so prisotni predstavniki ministrstva za infrastrukturo, oba namestnika ministrice. Mi smo del evropskega pravnega reda tudi na tem področju, imamo pa neko zakonodajo kar se homologacij tiče, ki Slovenskim uporabnikom zelo otežuje postopke oziroma draži po nepotrebnem ustrezne birokratske postopke in imam vprašanje ali namerava ministrstvo tukaj kaj spremenit zakonodajo v tem smislu, da homologacija ne bo več potrebna v številnih primerih, kjer pač ni potrebna, ker gre pač za nek dokument formalne narave, ki pa ga je treba drago plačati, veliko časa vzamejo ti postopki in mislim, da bi se tukaj dalo drugače uredit na tak način, da se v primerih, ko vozila prihajajo iz Evropske Unije te stvari enostavno prepoznajo z nekim formalnim dokumentom in brez silnih procedur. Tako, da tukaj vprašanje ali in kdaj naj bi se ti birokratski postopki za slovenske uporabnike poenostavili.</font><br/>
<br/>
<b><font size="4">PREDSEDNIK EDVARD PAULIČ:</font></b><font size="4"> Hvala lepa. </font><br/>
<font size="4">Želi še kdo razpravljati? Ugotavljam, da ne. Tako, da besedo dajem, gospa Mauhler. Prosim, da se predstavite za potrebe magnetograma. Izvolite.</font><br/>
<br/>
<b><font size="4">ANDREJ CVENK:</font></b><font size="4"> Dober dan želim. Andrej Cvenk, Ministrstvo za infrastrukturo.</font><br/>
<font size="4"> Bom poskusil pojasniti oziroma odgovorit na vprašanje gospoda Černača. Ugotavljanje skladnosti vozil je urejeno v Zakonu o motornih vozilih, ki je bil nazadnje spremenjen oziroma sprejet decembra 2017. Homologacija se izvede, je postopek ugotavljanja skladnosti, ki se izvede samo enkrat za tip vozila, kar pomeni, da v kolikor proizvajalec pridobi homologacijo vozila pri homologacijskem organu, </font><br/>
<br/>
<b><font size="4">4. TRAK: (ŠZ) – 8.45</font></b><br/>
<br/>
<font size="4">	(nadaljevanje) kjerkoli v državi članici EU, ta velja tudi v Republiki Sloveniji. Predvidevam, da gospod Černač ima v mislih postopek na podlagi katerega lastniki vozil v Republiki Sloveniji pridobijo potrdilo o skladnosti vozila. To pa gre za postopek identifikacije in ocene tehničnega stanja vozila. Se pravi pri tem vozilu se ne izvaja homologacija, ampak se ugotavlja na osnovi identifikacije istovetnost vozila in ustrezni dokumenti, ki so predloženi zanj, pri oceni tehničnega stanja vozila pa se preverja celovitost vozila. Na osnovi teh dveh postopkov ali enega v izjemnih primerih potem stranka, v kolikor vozilo ustreza pogojem pridobi potrdilo o skladnosti vozila, na podlagi katerega, kar pomeni, da je to potrdilo eden od pogojev za registracijo vozila lahko registrira v Republiki Sloveniji. Hvala.</font><br/>
<br/>
<b><font size="4">	PREDSEDNIK EDVARD PAULIČ: </font></b><font size="4">Hvala lepa.</font><br/>
<font size="4">Gospod Černač.</font><br/>
<br/>
<b><font size="4">	ZVONKO ČERNAČ (PS SDS): </font></b><font size="4">To sem imel v mislih, ja. Mogoče sem se napačno izrazil, ampak postopek traja, stane, uporablja se tudi pri vozilih, ki so novejša in tako naprej. Moja pobuda je šla v smeri, da se pri teh vozilih te stvari poenostavijo, nekaj podobnega, kot se je pred leti zgodilo kar se tiče tehničnih pregledov. Dobro veste, da smo nova vozila, ki so prišla iz tovarne vozil in na tehnične preglede, potem pa se je kar naenkrat ugotovilo, da je to neumnost, in da se to da narediti drugače. Pri tej zadevi moram reči, da je tako kot pri tehničnih pregledih, bi bil od zadaj za neustrezno zakonodajno normo, ki je ljudem povzročala nepotrebne dodatne stroške, nek interes in tudi tukaj je interes teh družb, ki se s tem ukvarjajo, ampak država mora skrbeti ne za interese teh družb pač pa mora skrbeti za interese ljudi. Torej mora ljudem te postopke poenostaviti v največji meri kot je to mogoče, seveda ob upoštevanju, da je še vedno zagotovljena varnost, kar pa mislim, da se da urediti tako kot se je dalo pri tehničnih pregledih.</font><br/>
<br/>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa.</font><br/>
<font size="4">Gospa Mauhler.</font><br/>
<br/>
<b><font size="4">	NINA MAUHLER: </font></b><font size="4">Prav, ja, me veseli, da smo se razumeli. V tem trenutku na ministrstvu nismo razmišljali o tovrstnih spremembah, se pa zahvaljujemo za predlog in ga bomo seveda preučili in vas o tem obvestili. Hvala.</font><br/>
<br/>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. </font><br/>
<font size="4">	Prehajamo na glasovanje in sicer na glasovanje dajem naslednji predlog mnenja odbora: »Odbor za infrastrukturo, okolje in prostor podpira stališča Republike Slovenije do predloga uredbe Evropskega parlamenta in Sveta o spremembi uredbe številka 715/2007 o homologaciji motornih vozil glede na emisije iz lahkih potniških in gospodarskih vozil in o dostopu do informacij o popravilu in vzdrževanju vozil, ki ga je predložila Vlada in predlagal Odbor za zadeve Evropske unije, da predlog stališča sprejme.« Prehajamo torej na glasovanje. </font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Predlagam, da poročilo odbora na seji pristojnega odbora predstavi poslanec Andrej Rajh. </font><br/>
<font size="4">	S tem zaključujem 2. točko dnevnega reda. </font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – OBRAVNAVA POBUDE DRUŽBE AEON NEPREMIČNINE D.O.O, LJUBLJANA IN DRUGIH ZA OCENO USTAVNOSTI 5. ČLENA IN TRETJEGA ODSTAVKA 25.A ČLENA ZAKONA O NEPREMIČNINSKEM POSREDOVANJU - PREDLOG ZA ZAČASNO ZADRŽANJE,</font></b><font size="4"> ki jo bomo obravnavali na podlagi drugega odstavka 265. člena Poslovnika Državnega zbora.</font><br/>
<font size="4">Prejeli ste naslednje gradivo: pobudo za oceno ustavnosti, z dne 23. 8. 2019, mnenje Vlade, z dne 29. 8. 2019 in mnenje Zakonodajno-pravne službe, z dne 29. 8. 2019. Na seji odbora sta bili vabljeni Zakonodajno-pravna služba ter Ministrstvo za okolje in prostor.</font><br/>
<font size="4">Prehajamo na obravnavo in na začetku bi dal besedo predstavnici Zakonodajno-pravne službe. Gospa Marolt izvolite.</font><br/>
<br/>
<b><font size="4">	VALENTINA ANAMARIJA MAROLT:</font></b><font size="4"> Hvala za besedo.</font><br/>
<font size="4">	V Zakonodajno-pravni službi smo pripravili predlog odgovora Državnega zbora o predlogu za začasno zadržanje izvrševanja 1. člena zakona o spremembah in dopolnitvah Zakona o nepremičninskem posredovanju oziroma podrejeno drugega in četrtega odstavka 5. člena Zakona o nepremičninskem</font><br/>
<br/>
<b><font size="4">5. TRAK: (ŠZ) – 8.50</font></b><br/>
<br/>
<font size="4">	(nadaljevanje) posredovanju ter tretjega odstavka 25.a člena Zakona o nepremičninskem posredovanju. Gre za določbe, ki urejajo najvišjo dovoljeno plačilo za posredovanje in višino dejanskih stroškov, ki jih nepremičninska družba lahko zaračuna naročnikom. Predlagatelji predloga za začasno zadržanje izvrševanja zatrjujejo, da jim zaradi izvrševanja navedenih določb nastaja nepopravljiva škoda, medtem, ko se položaj naročiteljev ne bo poslabšal, saj je predlagano začasno zadržanje pomeni zgolj ohranitev stanja iz časa pred uveljavitvijo novele. V skladu z Zakonom o Ustavnem sodišču in ustaljeno sodno presojo, Ustavno sodišče pri odločanju o začasnem zadržanju tehta na eni strani med škodljivimi posledicami, ki bi jih povzročilo izvrševanje morebiti proti ustavnega zakona in na drugi strani med škodljivimi posledicami, ki bi nastale, če se izpodbijanje zakonske določbe ne bi izvrševale pa bi se kasneje izkazalo, da zakon ni bil proti ustaven.</font><br/>
<font size="4">To pomeni, da morajo predlagatelji v svojem predlogu navesti konkretne škodljive posledice izvrševanja in jih primerjati s škodljivimi posledicami, ki bi nastale zaradi njihovega neizvrševanja. Poleg tega pa morajo v predlogu izkazati tudi njihovo težko popravljivost. Po našem mnenju pa zakonski pogoji za začasno zadržanje niso izpolnjeni, zato je predlog neutemeljen. V predlogu za odgovor Državnega zbora smo navedli, da se navedbe predlagateljev s katerimi utemeljujejo svoj predlog, da so te navedbe povsem splošne in nekonkritizirane, saj z ničemer konkretno ne obrazložijo kakšne škodljive posledice dejansko nastanejo po sprejetju novele. Prav tako predlagatelji ne naredijo primerjave s škodljivimi posledicami, ki bi nastale z neizvrševanjem izpodbijanih členov.</font><br/>
<font size="4">Po našem mnenju pa bi škodljive posledice nastale z neizvrševanjem, in sicer višina plačila za posredovanje v primeru najemne pogodbe in višine dejanskih stroškov ne bi bila omejena, kot bi bila v primeru, če je izvrševanje izpodbojnih določb ne bi bilo zadržano. Pri primerjavi škodljivih posledic pa je treba upoštevati dejstvo, da so stranke pogodb na eni strani osebe, ki posredovanje opravljajo kot pridobitno dejavnost, na drugi strani pa fizične osebe, ki imajo lahko nizke dohodke so lahko socialno šibkejše. In poleg tega bi se nadaljevala tudi praksa, da se stroški nepremičninskega posredovanja prenašajo tudi na osebe, ki niso naročitelji nepremičninskega posredovanja, zato smo torej pripravili tak predlog, kot je zdaj pred vami in menimo, da je neutemeljen. Hvala.</font><br/>
<br/>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa.</font><br/>
<font size="4">Imam še eno pooblastilo za nadomeščanje poslanca Luka Mesca, nadomešča poslanec Miha Kordiš.</font><br/>
<font size="4">Besedo dajem predstavniku Ministrstva za okolje in prostor, če želi. Želite gospod Prijon? Izvolite.</font><br/>
<br/>
<b><font size="4">	ALEŠ PRIJON:</font></b><font size="4"> Hvala lepa za besedo.</font><br/>
<font size="4">	Spoštovani poslanke in poslanci, člani Odbora za infrastrukturo, okolje in prostor ter ostali udeleženci današnje seje.</font><br/>
<font size="4">	Na Ministrstvu za okolje in prostor smo preučili predlog za zadržanje določb 5. člena in tretjega odstavka 25.a člena Zakonov o nepremičninskem posredovanju, ki je bil s strani pobudnikov podan v pobudi za začetek postopkov ocene ustavnosti navedenih določb. Ustavno sodišče Republike Slovenije sme izvrševanje predpisa do svoje končne odločitve ali v celoti ali delno zadržati, če bi zaradi njegovega izvrševanja nastale težko popravljive škodljive posledice. </font><br/>
<font size="4">Ugotavljamo, da pobudniki o predlogu za začasno zadržanje izvrševanja navajajo, da naj bi imelo izvrševanje izpodbojnih določb zakonov v nepremičninskem posredovanju težko popravljive škodljive posledice za pobudnike, vendar pri tem ne opredelijo katere težko popravljive škodljive posledice naj bi nastale. V pobudi izpostavljam retroaktiven poseg v že oblikovana pravna razmerja, ki so bila sklenjena pred sprejetjem novele zakona. Poudarjamo, da so te navedbe napačne, saj gre pri noveli za ureditev bodočih pogodbenih razmer in ne poseg obstoječe. Nove določbe zakona začnejo veljati z dnem uveljavitve novele, zato ne posegajo niti v že obstoječe sklenjene pogodbe o posredovanju niti v že obstoječe prodajne, najemne, zakupne ali druge pogodbe. Pobudniki se ti izklicujejo, da naj bi bili časi izvrševanja izpodbijanih določb postale škodljive posledice v obliki omejitev pogodbene svobode pobudnikov na področju oblikovanja cen in storitev, česar za nazaj ni mogoče odpraviti. Ugotavljamo, da v pobudi ni izkazano kako bo določba o določitvi višine cene za posredovanje poseglo v določanje cen ponudnikov. Prav tako ni podan vpis posledic za nepremičninske posrednike, na podlagi katerega bi bilo mogoče presoditi ali gre za težko popravljive škodljive posledice.</font><br/>
<font size="4">V ministrstvu menimo, da v zvezi s predlaganim začasnim zadržanjem izvrševanja 5. člena in tretjega odstavka 25.a člena </font><br/>
<br/>
<b><font size="4">6. TRAK: (ŠZ) – 8.55</font></b><br/>
<br/>
<font size="4">(nadaljevanje) Zakona o nepremičninskem posredovanju pogoj za začasno zadržanje izvrševanja niso izpolnjeni. Ob tem ocenjujemo, da so obravnavane določbe skladne s cilji stanovanjske politike, saj bodo prispevale k spodbujanju dolgoročnejše oddaje in najema stanovanj ter posledično k večji stanovanjski varnosti najemnikov. Hvala lepa.</font><br/>
<br/>
<b><font size="4">PREDSEDNIK EDVARD PAULIČ: </font></b><font size="4">Hvala lepa.</font><br/>
<font size="4">	Odpiram razpravo. </font><br/>
<font size="4">	Ugotavljam, da nihče ne želi razpravljati, tako da prehajamo na odločanje. Na podlagi 265. člena Poslovnika Državnega zbora dajem na glasovanje naslednje mnenje: »Odbor za infrastrukturo, okolje in prostor podpira mnenje Zakonodajno-pravne službe ob predlogu za začasno zadržanje 5. člena in tretjega odstavka 25.a člena Zakona o nepremičninskem posredovanju.« Prehajamo na glasovanje. </font><br/>
<font size="4">	Kdo je za? (12 članov.) Kdo je proti? (1 član.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	Odbor bo pripravil poročilo v katerega bo sprejeto mnenje vključeno in ga poslal Zakonodajno-pravni službi, ki v skladu z 266. členom Poslovnika Državnega zbora pripravi odgovor za Ustavno sodišče. </font><br/>
<br/>
<font size="4">	S tem zaključujem 3. točko dnevnega reda in 11. sejo Odbora za infrastrukturo, okolje in prostor. </font><br/>
<br/>
<b><font size="4">Seja je bila končana 4. septembra 2019 ob 8.56.</font></b>
</root>