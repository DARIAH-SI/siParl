<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA ODNOSE S SLOVENCI V ZAMEJSTVU IN PO SVETU</font></b><br/>
<b><font size="4">12. seja</font></b><br/>
<br/>
<b><font size="4">(7. julij 2020)</font></b><br/>
</p></div><br/>
<b><font size="4">Sejo je vodil Dušan Šiško, predsednik komisije.</font></b><br/>
<b><font size="4">Seja se je začela ob 14.01.</font></b><br/>
<br/>
<b><font size="4">1. TRAK: (AB)</font></b><br/>
<br/>
<b><font size="4">	PREDSEDNIK DUŠAN ŠIŠKO: </font></b><font size="4">Spoštovani članice in člani komisije, ministrica ter ostali prisotni. Lepo vas pozdravljam!</font><br/>
<font size="4">	Pričenjamo 12. sejo Komisije za odnose s Slovenci v zamejstvu in po svetu. Ob začetku seje bi vas vljudno prosil, da glede na zdravstvena napotila tekom celotne seje vzdržujete in spoštujete predpisano medsebojno razdaljo ter nosite zaščitno masko. Vljudno vas prosim, da preverite tudi ali imate s seboj prenosne in certifikacijske kartice za morebitno glasovanje. Če je nimate, bomo pač že poskrbeli ob glasovanju, da jo boste pridobili. Obveščam vas, da so zadržani in se seje ne morejo udeležiti naslednje članice oziroma člani komisije: Violeta Tomić in Felice Žiža. Na seji kot nadomestni člani oziroma članice komisije s pooblastilom sodeluje Nik Prebil namesto Igorja Pečka. Glede na to, da je seznam vabljenih obširen, ga na tem mestu ne bi prebiral, saj je razviden s sklica same seje. Svojo udeležbo je opravičila mag. Susanne Weitlaner, predsednica kulturnega društva Člen 7 za Avstrijsko Štajersko – Pavlova hiša. Udeležbo je opravičil tudi Ministrstvo za gospodarski razvoj in tehnologijo.</font><br/>
<font size="4">	Prehajamo na določitev dnevnega reda seje komisije. S sklicem seje ste prejeli dnevni red. Ker v poslovniškem roku nisem prejel predlogov za njegovo spremembo, je določen takšen dnevni red seje, kot ste ga prejeli s sklicem. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – SEZNANITEV S POROČILOM VLADE REPUBLIKE SLOVENIJE O REALIZACIJI NAČRTOVANIH DEJAVNOSTIH IN SREDSTVIH ZA SLOVENCE IZVEN MEJA REPUBLIKE SLOVENIJE V LETU 2019. </font></b><br/>
<b><font size="4">	</font></b><font size="4">Gradivo z dne 18. 6. 2020, ki ga je pripravila Vlada Republike Slovenije na podlagi sklepa, sprejetega na prvem v nadaljevanju druge seje komisije z dne 21. 3. 2019, je objavljeno na spletnih straneh Državnega zbora s sklicem. Za predstavitev obravnavanega gradiva dajem najprej ministrici pristojni za odnose s Slovenci v zamejstvu in po svetu, dr. Heleni Jaklitsch.</font><br/>
<font size="4">	Ministrica, izvolite beseda je vaša.</font><br/>
<br/>
<font size="4">	</font><b><font size="4">DR. HELENA JAKLITSCH:</font></b><font size="4"> Spoštovani predsednik, hvala za besedo.</font><br/>
<font size="4">	Preden preidem h kratki predstavitvi poročila o realizaciji načrtovanih dejavnostih in pa sredstvih za Slovence izven meja, ki jih je Republika Slovenija namenila letu 2019, bi vseeno to izkoristila, če mi dovolite priložnost, da bi še enkrat izrazila zadovoljstvo, da je prvič v zgodovini samostojne Hrvaške v hrvaški sabor bila izvoljena tudi predstavnica slovenske narodne manjšine, gospa Barbara Antolić Vupara. Tega smo bili zelo veseli. </font><br/>
<br/>
<b><font size="4">2. TRAK: (AB) – 14.05</font></b><br/>
<br/>
<b><font size="4">	</font></b><font size="4">(nadaljevanje) Gospa je namreč aktivna članica slovenske narodne skupnosti na Hrvaškem, tako da smo prepričani, da bo tudi njen glas tam lahko glas vseh naših rojakov, ki živijo na Hrvaškem. Tako da zdaj pa k samem poročilu. </font><br/>
<font size="4">	Na sami podlagi sklepa Komisije Državnega zbora Republike Slovenije za odnose Slovencev v zamejstvu in po svetu, je Vlada Republike Slovenije oziroma urad že drugič pripravil celovito poročilo o izvedeni dejavnostih in pa o višini sredstev, finančnih sredstev, ki jih je Slovenija v preteklem letu, torej v letu 2019 namenila za organizacije in pa dejavnosti Slovencev izven Republike Slovenije. Slovenija je namreč, saj to je že z ustavo zavezala, da bo skrbela in ščitila svoje skupnosti, ki delujejo izven naših meja in na podlagi te zaveze izvaja tudi aktivnosti in pa finančno podporo v vseh teh letih. V skladu z Zakonom o odnosih Republike Slovenije s Slovenci zunaj njenih meja je urad tisti, ki je osrednji nosilec ali koordinator znotraj Slovenije v tej skrbi, medtem ko tudi posamezni resorji oziroma ministrstva v okviru svojih delovnih področij vzpostavljajo stike, skrbijo za stike in tudi razvijajo sodelovanje z organizacijami naših rojakov. V samem poročilu so navedene dejavnosti in pa sredstva, ki jih je vlada oziroma Republika Slovenija v lanskem letu namenila za dejavnosti povezane z našimi rojaki. Poleg urada so notri se pravi tudi ostala sedem ministrstev, ki so aktivno vključene v to sodelovanje. </font><br/>
<font size="4">	Glavna področja, kamor namenjamo največ podpore bi lahko rekli, oziroma tudi največji fokus sodelovanja z našimi skupnostmi, se zagotovo nanaša na področje kulture, jezika, izobraževanja, gospodarstva, športa in vprašanja mladih in pa tudi zagotovitev oziroma dvig ravni zaščite pravic naših teh slovenskih narodnih skupnosti. </font><br/>
<font size="4">	Sredstva, ki so bila v lanskem letu namenjena v skupnem seštevku za dejavnosti, je malo manj, nekaj manj kot 11 milijonov evrov, od tega jih je urad namenil 6,5 milijonov za zamejstvo in pa za sam svet 3 milijone, če zdaj malo zaokrožujem, 3 milijone 400 tisoč. Urad svoja sredstva, večino sredstev razdeljuje preko javnih razpisov in je to ta oblika finančne podpore, ki jo daje našim rojakom. Podpora projektov seveda osrednje mesto namenjamo jeziku. Namreč ravno jezik, ohranjanje slovenščine, slovenskega jezika je vedno bolj v središču tako zavedanja naših rojakov, oziroma slovenskih narodnih skupnosti v vseh štirih državah in sicer v podpori iskanja možnosti podpore in tega, možnosti se pravi od jasli pa do mature, da bi imele možnost se učit v dvojezičnih šolah oziroma se učiti tudi v tem sistemskem, v tem kot sistem slovenščino. Pri čemer se seveda zavedamo, da ima vsaka država, sosednja država tudi posebne in določene posebnosti. Potem je tu sredstva, ki jih namenja tudi urad namenjeno za področje investicij v infrastrukturo zamejskih društev in organizacij, kjer je to pač mogoče in kolikor to sredstva dopuščajo. Posebna skrb je namenjena arhivski dejavnosti. Zavedamo se, da je arhivsko gradivo, ki je nastajalo skozi desetletja v posameznih, tako v zamejstvu, kot tudi po svetu dragocena kulturna, če tako rečemo dediščina tudi vseh nas, tako da je ta skrb še posebej v središču. To je, potem urad namenja tudi sredstva oziroma pozornosti in stike tudi na področju gospodarstva, kjer je povezan z različnimi gospodarskimi subjekti naših rojakov in pa seveda v sodelovanju z Ministrstvom za gospodarstvo. </font><br/>
<font size="4">	Prav tako je ravno na tem področju so pomembna evropska sredstva, kjer skupaj skušamo zagotavljat tisto pomoč financiranju lastnega deleža, ki pomaga, da lahko rojaki sodelujejo in se prijavljajo na take razpise. Potem posebno področje tudi kamor je nam usmerjena pozornost urada so tudi mladi. Ravno o tem, če sem prej omenila jezik, seveda so tudi njihovo povezovanje, vključevanje njihovih aktivnosti in pa posebej poudarkom vključevanja mladih v te </font><br/>
<br/>
<b><font size="4">3. TRAK: (AB) – 14.10</font></b><br/>
<br/>
<b><font size="4">	</font></b><font size="4">(nadaljevanje) slovenske zamejske strukture, zato, da lahko postajajo suveren vodstven kader tudi znotraj slovenskih skupnosti. Urad je bil tudi aktiven na področju športnih aktivnosti, se pravi tudi tu smo ne le finančno, ampak seveda v vseh teh projektih tudi vključeni v tudi na drugačen način, da smo prisotni zraven, da nudimo tudi strokovno podporo in pa tudi bi rekla po vseh pogledih podpor tudi z nasveti, če je to potrebno. </font><br/>
<font size="4">	Tako da mislim, da je to na kratko bi, da ne bomo predolgi. Ostalo bolj izčrpno poročilo o aktivnostih urada je pa potem v tem poročilu, ki kot ste že omenili objavljeno tudi na spletni strani Državnega zbora. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala ministrica za izčrpno poročilo.</font><br/>
<font size="4">	Ima še kdo kaj za dodati od ostalih ministrstev? </font><br/>
<font size="4">Gospod Gruden.</font><br/>
<br/>
<b><font size="4">	ROMAN GRUDEN:</font></b><font size="4"> Hvala lepa za dano besedo.</font><br/>
<font size="4">	Roman Gruden, Ministrstvo za izobraževanje, znanost in šport. Gospa ministrica je dejansko tako izčrpno že vse poročala, da na tem mestu bi se predvsem na primeru našega ministrstva zahvalil Uradu za Slovence v zamejstvu in po svetu, s katerim res odlično sodelujemo. Prav tako bi poudaril, da odlično sodelujemo z torej z Uradom za slovenske šole v Trstu, ki je pristojen za slovensko zamejsko šolstvo v Italiji. Potem z Oddelkom za dvojezično šolstvo v Celovcu, ki je pristojen za dvojezično šolstvo na Koroškem. Torej tu gre za gospoda Giacominija v Italiji in gospo Sandrieser na Koroškem. Seveda ne smemo pozabiti gospe Kovačeve v Porabju in gospoda Holca. Danes ga ni, ne? Ja. In potem seveda bi tukaj izpostavil še gospo Barbaro Riman, torej na Hrvaškem predsednico Zveze Slovencev na Hrvaškem, s katero tudi odlično sodelujem in ravno danes sva imela en zelo konstruktiven sestanek že dopoldne glede aktivnosti v naslednjem šolskem letu, tako da poudaril bi to, da dejansko se mi zdi pomembno, da sodelujemo, da smo povezani in tukaj mislim, da tudi Urad za Slovence v zamejstvu in po svetu je res tisti organ, ki te naloge zelo dobro izvaja in nas vse resorje povezuje, da potem nekako koordiniramo, koordinirano nastopamo in delujemo vsi skupaj.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO: </font></b><font size="4">Hvala.</font><br/>
<font size="4">	Želi še kdo? Ja. Gospod Černigoj. Čel -. </font><br/>
<br/>
<font size="4">	</font><b><font size="4">VLADIMIR ČELIGOJ: </font></b><font size="4">Hvala lepa gospod predsednik za besedo.</font><br/>
<font size="4">	Moje ime je Vladimir Čeligoj, Ministrstvo za kmetijstvo Republike Slovenije.</font><br/>
<font size="4">	Jaz bi samo nekaj poudarkov dal glede slovenskih zamejskih kmetijskih organizacij v vseh štirih državah. Konkretno kar zadeva Italije, tukaj imamo Deželno kmečko zvezo Trst, ki ima pomembno vlogo glede svetovalnega dela. Za razliko od Slovenije in pa Avstrije, Italija nima svetovalne službe in prav to svetovalno delo opravlja Deželna kmečka zveza Trst. Pa morda še en poudarek glede zamejstva v Italiji; pomen teritorija, pomen ohranjanja zemlje je deželna kmečka zveza eden tistih branikov, ki se najbolj bori za ohranjanje zemlje, kajti kmet brez zemlje je tako kot narod brez države. Če pogledamo kaj je v Avstriji, imamo tam Skupnost južnokoroških kmetic in kmetov, v sklopu njih pa je tudi kmečka izobraževalna skupnost kot izvajalska organizacija, ki skrbi za izobraževanje tamkajšnjih slovenskih kmetov. </font><br/>
<font size="4">	Naj povem tudi to, da je v sklopu te organizacije Skupnost južnokoroških kmetic in kmetov okrog šesto članov po celotni južni Koroški od Podjune pa do Zile. In če gremo na Madžarsko; tu na področju kmetijstva pomembno vlogo odigrava Razvojna agencija slovenska krajina. Morda bo pozneje bivša predsednica, sedanja predsednica Zveze Slovencev na Madžarskem kaj več povedala. Vendar v sklopu te agencije in pa </font><br/>
<br/>
<b><font size="4">4. TRAK: (AB) – 14.15</font></b><br/>
<br/>
<b><font size="4">	</font></b><font size="4">(nadaljevanje) v okviru Slovenske vzorčne kmetije, ki smo jo skupno z uradom za Slovence v zamejstvu in po svetu postavili leta 2015, sta tukaj bom rekel pomen predvsem v smislu povezovanja tamkajšnjih ne samo kmetov, ampak tudi ostalega slovenskega življa in pa mladine. </font><br/>
<font size="4">	In če gremo še za kratek hip na Hrvaško, v Gorski Kotar, tu imamo kmetijsko izobraževalno skupnost. Tukaj imamo precej programov, ki jih izvajamo preko Kmetijskega zavoda Ljubljana, v smislu delavnic, potem predavanj in skratka strokovnega svetovanja. Vse štiri organizacije imamo pa povezane v koordinacijo AGRA-SLOMAK, ki s svojim letnim programom skuša in tudi dosega bom rekel dobre povezovalne rezultate, tako kot so navedeni v poročilu in jih ne bi našteval.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala lepa.</font><br/>
<font size="4">	Naprej. Prosim, če se gospod Čeligoj izključite.</font><br/>
<br/>
<font size="4">	</font><b><font size="4">VLADIMIR ČELIGOJ:</font></b><font size="4"> Aja, pardon.</font><br/>
<br/>
<font size="4">	</font><b><font size="4">MATEJ ANDOLŠEK:</font></b><font size="4"> Hvala za besedo.</font><br/>
<font size="4">	Matej Andolšek, zunanje ministrstvo. Kot je razvidno iz poročila Vlade, zunanje ministrstvo sicer nima svojih namenskih sredstev za spodbujanje delovanja organizacije Slovenske narodne skupnosti, vendar pa ne glede na to, preko naših veleposlaništev in posebej generalne konzulatu v zamejstvu sodelujemo pri izvajanju programa drugih resorjev, posebej Urada za Slovence v zamejstvu in po svetu, ter drugih ministrstev in na tem mestu bi se tudi z naše strani zahvalil vsem za odlično sodelovanje. </font><br/>
<font size="4">	Druga naloga, ki jo opravlja seveda zunanje ministrstvo in naša mreža veleposlaništev in konzulatov je spremljanje položaja slovenskih skupnosti, posebej v zamejstvu in ob – in odpiranje njihovih vprašanj v dialogu s sosednjimi državami, če govorimo o avtohtonih slovenskih skupnostih v zamejstvu, tako da v bistvu naša naloga je zagotovit ne toliko sredstev s strani Slovenije, ampak predvsem zagotoviti sredstva in druge oblike pomoči s strani drugih držav za slovenske skupnosti v sosednjih državah. </font><br/>
<font size="4">	Hvala.</font><br/>
<font size="4">	</font><br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Še kdo? Gospod Peter, boste prišli na vrsto kasneje.</font><br/>
<font size="4">	/oglašanje iz dvorane/ aha, hvala.</font><br/>
<font size="4">	Želi besedo sedaj kdo od vabljenih na sejo? Pri tem vas obveščam, da lahko vabljeni svoja mnenja in stališča podaja le v fazi, ko je razprava, ki sledi namenjena le članicam in članom komisije. Lepo vas prosim, da se za zvočni zapis in njegov pripis predstavite. </font><br/>
<font size="4">	Gospod Peter Česnik.</font><br/>
<br/>
<font size="4">	</font><b><font size="4">PETER ČESNIK:</font></b><font size="4"> Peter Česnik. Zastopam Slovensko izseljensko matico. </font><br/>
<font size="4">	Hvala ministrici za poročilo. Tukaj vidim tudi poslanca SDS-a, gospoda Tanka. Problem, ki ga imajo zamejci predvsem je omejenost sredstev, ki jih Republika Slovenija lahko privošči. Gospod Tanko je nekaj mesecev nazaj na tej komisiji rekel, da bi rabili 11 milijonov. Mislim, pa da ministrici 1 milijon ekstra za prihodnje leto bi prišel glih prav, predvsem za vlaganje /nerazumljivo/ kmetijskih površin na naši zahodni meji, ker če kmet ne more pridelovat, bomo izgubili teritorij, ne samo jezik, ampak tudi teritorij. Druga stvar pa je, da ta milijon bi potem lahko šel v sanacijo različnih objektov, vrtcev, šol, inštitucij, samo dvorana Bratuža v Gorici rabi 150 novih stolov. To je denarna sredstva, ki jih oni nimajo. Bom pa poudaril, da trenutno je na tržaškem koncu razprava začetek o negotovem rebalansu naše skupnosti v višini 220 tisoč evrov, kar je kapljica v morje za celotno slovensko skupnost v Italiji.</font><br/>
<font size="4">	Hvala.</font><br/>
<font size="4">	</font><br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala gospod Peter.</font><br/>
<font size="4">	Sedaj se je prijavila gospa Barbara Riman. </font><br/>
<br/>
<font size="4">	</font><b><font size="4">DR. BARBARA RIMAN:</font></b><font size="4"> Barbara Riman, Zveza slovenskih društev na Hrvaškem.</font><br/>
<br/>
<b><font size="4">5. TRAK: (AB) – 14.20</font></b><br/>
<br/>
<b><font size="4">	</font></b><font size="4">(nadaljevanje) Spoštovana ministrica, spoštovani državni sekretar, spoštovani predsednik komisije in vsi prisotni, lepo pozdravljeni!</font><br/>
<font size="4">	Poudarila bi, da je sodelovanje z Uradom za Slovence v zamejstvu in po svetu že tradicionalno dobro, da vedno prisluhnejo in vedno ko imamo kakšne izzive, težave, vemo na koga se lahko obrnemo in se tu zahvaljujem. Tudi obisk gospe ministrica na Hrvaško je bil izjemno dobro sprejet in sigurna sem, da bo to sodelovanje tudi v naprej bilo odlično. Predvsem pa bi se tudi zahvalila Ministrstvu za izobraževanje in šolstvo Republike Slovenije, gospodu tudi Romanu Grudenu, zato ker prisluhne, predvsem, ko gre za Hrvaško. Imamo težave s kadrom za poučevanje slovenskega jezika, pa tudi z didaktičnim materialom in tu so vedno na pomoč. Pa tudi sodelovanje z Ministrstvom za zunanje zadeve in Ministrstvom za kulturo je v redu in sigurna sem, da bomo še naprej dobro sodelovali. Moram poudariti, da sem z zanimanjem prebrala poročilo Urada za Slovence v zamejstvu in po svetu o realizaciji načrtovanih dejavnosti in nekaj bi, če mi dovolite dodala, ko gre za delovanje slovenskih skupnosti na Hrvaškem.</font><br/>
<font size="4">	Namreč mislim, da je pomembno poudariti, da je slovenska skupnost na Hrvaškem postala medijsko bolj vidna in v Republiki Hrvaški in predvsem, kar nas veseli v Republiki Sloveniji, tako da Slovenci na Hrvaškem nismo samo turisti, ki občasno prečkajo mejo in grejo na lep vikend. Žal pa še nekateri mediji, kot je recimo Delo nas ne prepozna. In čeprav smo večkrat probali reagirati, nismo dobili nobenega odgovora od njih. Zadnji primer takšen je prispevek, ki je bil februarja in gre za učenje slovenskega jezika. Slovenščina se uči po vsem svetu, da sploh pač Slovenci na Hrvaškem niso omenjeni kot Slovenci v zamejstvu. No, bomo delali na tem naprej, saj tudi sodelovanje s komisijo Radiotelevizije Slovenije za Slovence v sosednjih državah je kar uspešno. </font><br/>
<font size="4">	Povečalo se je tudi število šol in to ni samo osnovna šola v Umagu, kot je omenjeno v tem poročilu, temveč tudi Osnovna Šola Klana, s tem, da je ta osnovna šola izjemno pomembna. Od 150 učencev, ki obiskuje to šolo, 35 se jih uči slovenščine in to je kar velika številka. </font><br/>
<font size="4">	Potem pa bi omenila tudi sodelovanje zveze in vseh drugih slovenskih društev pri razstavi Sosedje Slovenci – Slovenci na Hrvaškem, ne vem ali ste mogoče obiskali to razstavo, ki je bila odprta v NUK-u od 4. julija do 5. oktobra 2019 leta in prav ta razstava je pomagala tudi Slovencem na Hrvaškem za to medijsko eksponiranost, ki smo jo potem bili deležni do konca leta 2019. Ta razstava naj bi bila tudi v Mariboru in v Kranju v letu 2020 pa zaradi koronavirusa to ni bilo mogoče. Sigurna sem, da bomo prevzeli tudi projekte, ki jih je imel EU korak in da bomo mogoče postali bolj gospodarstveno močni. Zaenkrat pa se zahvaljujem vsem za pomoč in opravičujem se, če včasih malo težim, ampak lepo je vedeti, da se komu lahko obrnemo in prosimo za nasvet in pomoč.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Ja, naprej.</font><br/>
<font size="4">	Gospa Andrea Kovač.</font><br/>
<br/>
<font size="4">	</font><b><font size="4">ANDREA KOVAČ:</font></b><font size="4"> Spoštovana ministrica, spoštovani državni sekretar, spoštovani predsednik, spoštovani navzoči!</font><br/>
<font size="4">	V Porabju se je marsikaj spremenilo. To vsi vemo in to v pozitivno smer, saj na raznih področjih smo začeli izvajat uspešne projekte. Vemo pa vsi, da dejansko tega ne bi morali izvajat brez pomoči Matice Urada za Slovence v zamejstvu in po svetu, Ministrstva za šolstvo, Ministrstva za kmetijstvo in seveda s pomočjo Republike Madžarske uspehi so tudi na šolskem področju. Seveda tukaj imamo še največje izzive in na tem bomo delali tudi v naprej. Tukaj pričakujemo še naprej podporo od Ministrstva za šolstvo, ker največjo pomoč nudijo nam prav asistenti, učitelji, ki prihajajo iz Slovenije in oni so tisti, ki dejansko utrjujejo znanje slovenskega jezika v slovenskem Porabju. Vsi vemo, da mi kot krovne organizacije pa moramo ogromno narediti tudi na tem, da naša pokrajina </font><br/>
<br/>
<b><font size="4">6. TRAK: (AB) – 14.25</font></b><br/>
<br/>
<b><font size="4">	</font></b><font size="4">(nadaljevanje) postane perspektivna za mlade in prav zaradi tega delamo tudi na tem, delamo na tem, da se razvojni program slovenskega Porabja začne izvajati že letos in to je program katerega sofinancira oziroma financira Madžarska in seveda smo zaprosili tudi matično državo Slovenijo, da naj tudi Slovenija sofinancira, podpre ta program. Kaj lahko prinese dejansko ta gospodarski razvoj. Seveda to, da Porabje bo nudilo tudi možnost za mlade, da ostanejo v naši pokrajine, ker brez mladih pa dejansko ne moremo mi govoriti o bodočnosti naše skupnosti. Menim pa, da smo na boljšem. Imamo še velike izzive, ogromno nalog, ampak krovne organizacije tako, da bodo sodelovale in seveda s pomočjo naše zagovornice bomo lahko uspešni v bodoče, tako da še enkrat hvala uradu in vsem ministrstvom, vsem, Ministrstvu za šolstvo, za kmetijstvo zas podporo in seveda bomo delali na tem, da tudi v bodoče bodo naši uspehi vidni na vseh področjih. </font><br/>
<font size="4">	Kar se pa tiče Slovenske vzorčne kmetije bi jaz povedala to, da dejansko danes je en dober primer v Porabju. Mi smo začeli z eno idejo, oziroma postavljena je bila kmetija prav zaradi tega, ker celotna pokrajina se je začela zaraščati. Danes smo dosegli, da ne samo okolice kmetije, ampak v celotni vasi s travniki že kosijo ponovno, zaradi tega, ker je vidno oziroma če že vidijo, da je smiselno in se mogoče tudi izplača delati iz kmetijstva. Takrat dobiš tudi druge naslednike oziroma tisti, kateri bodo začeli delat na tem področju in so pri nas začeli. Dejansko se je začelo razvijat tako kmetijstvo, predelava in pridelava in istočasno se širi tudi turistična ponudba slovenskega Porabja, kar ne opravlja več samo razvojna agencija, ampak lokalci so tisti, kateri so vključeni in oni so tisti, ki ponujajo nove elemente in po mojem tukaj je prav. Tista vloga slovenske kmetije, katero so ji postavili takrat, ko je sama ideja nastala, da postane pobudnik razvoja lokalnega kmetijstva in to nalogo je tudi opravila, tako da menim, da je sama ideja bila ne samo pozitivno izvedena, ampak tudi rezultati so danes že vidni v celi okolici.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Naprej. Ja, gospod Marko Oraže.</font><br/>
<br/>
<font size="4">	</font><b><font size="4">MARKO ORAŽE:</font></b><font size="4"> Hvala za besedo. </font><br/>
<font size="4">	Marko Oraže, Narodni svet koroških Slovencev. </font><br/>
<font size="4">	Najprej bi se rad iskreno zahvalil za vso podporo, ki jo namenja Republika Slovenija Slovencev v zamejstvu, svetu. Obširno poročilo priča o tem, da je dejavnost zelo široka, zelo raznolika in če se vzame kot primer nas Slovencev v Avstriji, naj omenim tudi to, da je podpora Republike Slovenije dvojna od te, ki jo nam namenja Republika Avstrija, kar bi moralo pravzaprav biti obratno. </font><br/>
<font size="4">	V poročilu je tudi navedenih nekaj konkretnih stvari, na katerih še delamo, če samo si vzamem novice Slovenski tednik, tam je to razmerje še bolj, pač še večja razlika tam Republika Slovenija oziroma urad prispeva kar 90 odstotkov vseh javnih podpor, tako da tle delamo na kakšni sistemski rešitvi kako bi tudi Republika Avstrija prispevala svoj delež. </font><br/>
<font size="4">	Sicer pa Republika Slovenija podpira seveda vsa društva, predvsem zaradi obstoja jezika in ta skrb za Slovence v zamejstvu je zapisana tudi v ustavnem rangu in prav danes se spominjamo pomembne obletnice; pred 44. leti je bil na Dunaju sprejet Zakon o narodnih skupnostih in pred dvajsetimi leti na današnji dan se je sprejelo tudi ciljno določilo o zaščiti narodnih skupnosti v zvezni avstrijski ustavi. Ob tej priliki smo s strani Narodnega sveta koroških Slovencev danes vabljeni na tiskovno izjavo in opozorili na nekatera odprta vprašanja in predvsem tudi na to, da je </font><br/>
<br/>
<b><font size="4">7. TRAK: (AB) – 14.30</font></b><br/>
<br/>
<b><font size="4">	</font></b><font size="4">(nadaljevanje) potrebna temeljita reforma Zakona o narodnih skupnostih, ki je medtem 44 let star. Predvsem pa tudi se zavzemamo za to, da bi prišli do javnega pravnega zastopstva. Vemo, da je v zgodovini velikokrat bilo rečeno, da si Slovenci na Koroškem nismo enotni in da je prav v tem bila naša največja hiba, tako da jasno zastopamo mnenje, da je potrebno javno pravno zastopstvo – malce je iritirala tiskovna izjava dveh predsednikov z včerajšnjim dnem. Eden od teh je danes tukaj navzoč, kjer se zavzemata za de-etnizacijo manjšinskega vprašanja. Mislim, da to ni pravilna smer. Če nismo kot etnična skupina, potem nas Slovencev kot takih itak sploh ne bo. Morda edini pozitivni rezultati iz tega, da bi Slovenija si privarčevala dosti sredstev, ker nas ne bi bilo treba več podpirati. </font><br/>
<font size="4">	Hvala za besedo.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Naprej. V redu, v kolikor ni več … Aha, še gospa. Gospa Irena.</font><br/>
<br/>
<font size="4">	</font><b><font size="4">IRENA KUNTARIČ HRIBAR: </font></b><font size="4">Lep pozdrav. Sem Irena Kuntarič Hribar. Prihajam iz Javnega štipendijskega, invalidskega, preživninskega sklada Republike Slovenije. Tako zelo dolgi naslov. </font><br/>
<font size="4">	V bistvu bom tukaj povedala v smislu, da smo Javni sklad sodi pod Ministrstvo za delo in v poročilu je del Ministrstva za delo, se pravi štipendije za Slovence v zamejstvu in Slovence po svetu. Če govorimo za lansko leto, je Javni sklad objavil razpis. Dodelili smo 187 štipendij. Višina štipendije je 204,80 evrov na mesec. Osebam, ki prihajajo zunaj EU krijemo tudi obvezno zdravstveno zavarovanje. Tako mogoče malo za ilustracijo.</font><br/>
<font size="4">	V letošnjem letu prihajajo Slovenci iz trinajstih držav. Študira – se pravi največ jih je iz Italije, 114, iz Hrvaške 16 in iz Srbije 21. Študirajo na 36 visokošolskih zavodih. Recimo za primerjavo največ recimo Ekonomska fakulteta, 21, Fakulteta za računalništvo 10, Medicinska fakulteta 24. Tako da so kar razporejeni v bistvu po celi Sloveniji. Toliko o tem. Samo toliko, da veste, ker je zelo malo napisano v delčku Ministrstva za delo, družine, socialne zadeve in enake možnosti. </font><br/>
<font size="4">	Hvala.</font><br/>
<br/>
<b><font size="4">	PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Sedaj pa – aja, gospod Manuel Jug še.</font><br/>
<br/>
<font size="4">	</font><b><font size="4">MANUEL JUG: </font></b><font size="4">Ja, pozdravljeni tudi z moje strani. Manuel Jug, predsednik Zveze slovenskih organizacij na Koroškem in tudi jaz bi se kar najprej zahvalil za obširno poročilo, kjer se kaže kako široko Slovenija na različnih področjih financira delovanje društev oziroma organizacij izven Republike Slovenije v zamejstvu in pa tudi po svetu in kolega Marko je že omenil najboljši primer, primer novice, ki tednik, ki bi že zdavnaj ne obstajal več, če bi teh finančnih pomoči iz Slovenije ne bilo. In zato tudi mislim, da je dobro bilo, da ste ministrica Jaklitscheva srečala zadnji teden z gospodom deželnim glavarjem Kaiserjem in z ministrico Susanne Raabovo in da so taki bilateralni pogovori sigurno lahko prispevajo k izboljšanju položaja narodne skupnosti. </font><br/>
<font size="4">	In kar se tiče javno pravnega zastopstva, sva kot je bilo prej omenjeno s kolegom Bernardom Sadovnikom v ponedeljek, to je bilo včeraj dala navzven eno tiskovno izjavo, kjer sva opozorila na to, da ob 44 letnici Zakona o narodnih skupnosti potrebujemo modernizacijo, da potrebujemo reformo, pa da v bistvu se moramo v bistvu osredotočiti na vsebinska vprašanja, ne pa to kako smo zastopani. In mislim taka etnična zbornica, ki v bistvu katero odklanjava tudi predvsem zaradi tega, ker bi nekaj takega moral postaviti na noge za vse narodne skupnosti v avstrijski državi. In če pa pogledamo, da so po različnih definicijah </font><br/>
<br/>
<b><font size="4">8. TRAK: (AB) 14.35</font></b><br/>
<br/>
<b><font size="4">	</font></b><font size="4">(nadaljevanje) narodne skupnosti lahko avtohtone po treh generacijah, kar bi pomenilo za Avstrijo tudi lahko, da bo na primer turška narodna skupnost enkrat postala avtohtona in potem seveda tudi lahko ti pridejo v to javno polno zastopstvo in potem bi ne vem, ali bi bili interesi slovenske narodne skupnosti še lahko zastopane v takih aktivnostih kot je to zdaj. </font><br/>
<font size="4">	Skratka se zahvaljujem Sloveniji oziroma različnim ministrstvom in pa uradu za široko pomoč in tudi na uspešno sodelovanje naprej. </font><br/>
<br/>
<b><font size="4">	PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Mislim, da smo izčrpali. In sedaj prehajamo na razpravo članic in članov komisije. Kdo želi besedo? </font><br/>
<font size="4">	Gospod Marko Bandelli.</font><br/>
<br/>
<font size="4">	</font><b><font size="4">MARKO BANDELLI (PS SAB):</font></b><font size="4"> Hvala predsednik. </font><br/>
<font size="4">	Če ni drugega, bom pa jaz nekaj moral povedati tukaj. Lep pozdrav vsem skupaj. </font><br/>
<font size="4">	Ja, zdaj glede na to, da je to naše poročilo za realizacijo načrtovanih dejavnosti in sredstvih za Slovence izven meja Republike Slovenije leta 2019, ker je bil prisoten še takrat naš minister od naše kvote, bo treba tudi nekaj drugega še povedati. V glavnem mene te številke, ki so tukaj seveda so zanimive, so lepe, ampak še vedno po mojem mnenju premajhne, če bi tako rekel. Tukaj bi bilo verjetno rabili nekaj več sredstev v luči tudi tega, kar se dogaja. Ravnokar v deželi Furlaniji Julijski krajini razreza denarja za manjšine. Kot veste, je v igri 220 se mi zdi tisoč evrov, ki se še ne ve, če bodo ali ne šle spet k manjšini ali pa drugi denar, ki je namenjen za manjšino v luči same epidemije in se bojimo, da spet bo država ali pa odnosno dežela kot taka rezala tam, kamor ni potreba. Vedno se reže tam, kamor ponavadi je najlažje ampak verjetno tudi najbolj boleče. To bi tako rekli. Tako da glede na to, da je zdajšnja Vlada večkrat opomnila tudi samo vladajočo stran, da manjkajo sredstva in da bi malo povišali predvsem sredstva uradu, zdaj ima možnost, da se izkaže in da pokaže koliko je vredna od tistih besedah, ki je neprestano in vsako sejo želela, da bi se povečala ta sredstva, celo na 11 milijonov iz obstoječih 7 milijonov 800 ali koliko je bilo, slabih 8. </font><br/>
<font size="4">	Seveda je pohvalno tudi drugih ministerstev, ki to kot vidim tukaj, če lahko rečem na šolstvo itak sodelovanje, kultura in gospodarstvo je so sejmi različni in vse, mislim, da tukaj je zelo dobro sodelovanje, predvsem v kmetijstvu s Kmečko zvezo, družino, kot je omenila prej gospa tukaj. Sem pa videl, da je celo Mors dal nekaj denarja veteranskim zamejskim organizacijam. Tako da to je tudi zelo pohvalno. </font><br/>
<font size="4">	Ne smemo pa pozabiti še nekaj, da smo prvič v zgodovini naše države uspešno izpeljali nek obsežen postopek repatriacije rojakov. In tega nismo omenili skoraj nič danes tukaj. Tega slovenskega porekla in tam postavili konkretne, mislim tudi trdne temelje za vse nadaljnje postopke, kateri je še določena kvota ljudi, ki bi si želela ali pa bi imela tudi pravico, da se vrne iz Venezuele domov.</font><br/>
<font size="4">	Mislim, da je to za pohvalit prejšnjega ministra, ki se je izredno angažiral, Petra Česnika od kvote SAB in predvsem pa mislim koordinacijo same skupine, kot veste, ki je prevzela na svoje pleča sekretarka Olga Belec, ki je to dala skupaj. Jaz mislim, da bo tudi skupina, ki je zdaj, vem da zdaj so drugačne težave seveda glede te epidemije, verjetno se bo to kar zavlekla zadeva naprej, ampak upajmo, da boste tudi vi toliko uspešni in sem prepričan, da boste, da boste tudi ostalo kvoto, kar je bilo predvidenih tukaj na kakšen način jih spravili domov, če to mislim, da je to prav. </font><br/>
<font size="4">	Eno pohvalo bi dal še vedno gospodu Česniku, ki je, če ne veste se tudi sam angažiral v lastni režiji, brez drugih pomoči, da je prišlo kar nekaj donatorjev in prostovoljnih dobrodelnih organizacij dal skupaj, da je prišla, da je uspelo poslati kar obilico humanitarne pomoči tudi v Venezuelo, tako da če ne veste tudi to na tak način osebnih nivojih se da marsikaj pomagat,</font><br/>
<br/>
<b><font size="4">9. TRAK: (AB) – 14.40</font></b><br/>
<br/>
<b><font size="4">	</font></b><font size="4">(nadaljevanje) tudi izven uradnega dela.</font><br/>
<font size="4">	Toliko predsednik z moje strani. To sem hotel samo opozorit. Mislim, da delo je zelo pomembno same komisije kot tudi samega urada in ponavljam še enkrat, zdaj je tudi možnost same vladajoče strani, da se izkaže tisto, kar je tolikokrat dala na mizo, da manjkajo sredstva, pa zdaj verjetno ne naredijo svoje naloge in upajmo, da bodo, da se bodo ta sredstva v luči rebalansa tudi kaj povečala. </font><br/>
<font size="4">	Hvala. Toliko z moje strani predsednik. </font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala kolega za izčrpno hvalo vašega bivšega ministra, ampak zdaj imamo novo ministrico. Poročilo je za 2019 in jaz se tudi s tem strinjam, da je bilo dobro opravljeno delo prejšnjega ministra in dajmo se bolj držati tega, da če bo res kakšno vprašanje za ministrico, da bo odgovorila. </font><br/>
<font size="4">	Zdaj pa naprej je pa gospod Franci Kepa. </font><br/>
<br/>
<font size="4">	</font><b><font size="4">FRANCI KEPA (PS SDS):</font></b><font size="4"> Hvala za besedo predsednik. Lepo pozdravljam ministrico, sekretarja, vabljene goste, kolege, kolegice kolege.</font><br/>
<font size="4">	Poročilo je zelo obsežno, dobro pripravljeno, kjer se vidi po ministrstvih in strukturah prejemnikov ter pomoči. Tudi jaz bi se pridružil čestitkam ob izvoljeni novi predstavnici poslanke na Hrvaškem preko SDP-ja bi zastopala slovenske interese tudi v parlamentu na Hrvaškem bolj aktivno, Barbare, gospe Barbare Antolić, tako da dve Barbari bosta verjetno skupaj stopili zdaj bolj. </font><br/>
<font size="4">	Jaz bi se kakor sem že v preteklosti odgovoril, prav se vidi, da je prišla nova moč tudi z gospo Barbaro Riman, da se pospeši tudi delovanje na Hrvaškem, ker mislim da dosti sem že to omenil, da podhranjeno prav preko šolstev pa tudi mogoče preko vrtcev /nerazumljivo/ za ohranjanje slovenskega jezika, ker je to veliko boljše v Avstriji in v Italiji in sem prepričan, da bo tudi zdaj so že napori, da se bo to v prihodnosti to tudi storilo. </font><br/>
<font size="4">	Kar se tiče denarja, mi smo res, naša stranka pa tudi uradno je gospod Tanko dal ene dvakrat pobudo preko rebalansa in tudi uradnega proračuna za povišanje sredstev pa takrat je rekel, da so bili boljši časi, pa ni bilo posluha. Tudi da ne bom rekel, da se je tudi bivši predsednik trudil in je tudi dobro deloval, vendar tudi sam je tudi izjavil, da nima moči, pa da ima denarja dovolj pa kadar ga porabi, ga pa tudi dobi za kakšno zadevo, kakšno nujno zadevo. Tako da so zdaj so časi drugi. Tudi ta epidemija je, ampak vseeno upam, da bo se našel kakšen milijonček, dva v prihodnosti še za dodatno za da se pospeši še boljše delovanje za Slovence v zamejstvu.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO: </font></b><font size="4">Hvala. </font><br/>
<font size="4">	Nimam več prijavljenih poslancev, zato jih vprašam, če je še kateri. Ja, gospa Iva Dimic.</font><br/>
<br/>
<font size="4">	</font><b><font size="4">IVA DIMIC (PS NSi):</font></b><font size="4"> Hvala lepa. Lepo pozdravljeni.</font><br/>
<font size="4">	Naj najprej začnem, da je bila včeraj izseljenska nedelja in da sem kar poslušala predvsem na Radio Ognjišče kar nekaj prispevkov, bom rekla vaših prijateljev ali kakorkoli, ki so nekako zastopajo izseljenske barve pa tudi kar se tiče življenja, bom rekla na Avstrijskem Koroškem, Furlaniji-Julijski krajini, tudi na področju Porabja in pa tudi na področju Zagorja. Tako da moram reči, da sem dobila občutek resnično, da ljudje kljub času, ki ga preživljamo seveda ta korona čas, imajo veliko volje, energije pa tudi idej na kakšen način ohranjajo stike. </font><br/>
<font size="4">	Ko sem pregledala to področje, vidim, da marsikatero ministrstvo kar pomaga sicer prek razpisov. Mogoče tudi preko enkratnih razpisov je pomagalo v letu 2019 za področje zamejcev, pa mogoče samo vprašanje, če bodo vsa </font><br/>
<br/>
<b><font size="4">10. TRAK: (AB) – 14.45</font></b><br/>
<br/>
<b><font size="4">	</font></b><font size="4">(nadaljevanje) sredstva, ki so bila namenjena. Seveda v mislih imam tudi izpeljavo kakšnih mednarodnih taborov. Če bodo vseeno ta sredstva bila namenjena našim zamejcem. Vemo, da mogoče kakšen ne bo mogel biti izpeljan, pa mislim, da sredstva, ki so bila v ta namen, da je prav, da pridejo do naših zamejcev, mogoče s kakšno novo obliko sodelovanja in povezovanja. Pa me zanima kakšne so te oblike in kaj se še dogaja poleg, bom rekla kakšnih zoom konferenc in tako naprej. Vem, da druženje tudi pri naših zamejcih je glih ravno tako mogoče omejeno, pa bi samo želela na kakšen način, kakšni inovativni pristopi so, kar se tiče tega, da pride denar tudi bom rekla res resnično do naših izseljencev, ker mislim, da je to dolžnost vseh nas. Pa tudi da je to nek normalni protokol, ki mora biti vzpostavljen z našimi zamejci in pa seveda tudi z izseljenci. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO: </font></b><font size="4">Hvala.</font><br/>
<font size="4">	Še kdo od poslancev želi? Gospod Jože Tanko.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Ja, hvala lepa za besedo. </font><br/>
<font size="4">	Zdaj, da ne bo kakšnega nesporazuma, jaz še vedno podpiram, da se za namen delovanja urada in pa slovenskih skupnosti po svetu v zamejstvu in po svetu nameni bistveno več denarja. Tudi, da se razširi nabor aktivnosti, ki jih izvaja urad. Seveda pa pričakujem, tudi da ne bo azilni postopek enostavnejši od repatriacije in da ne bo prevladala v tem smislu vračanja ali pa kompletiranja prebivalstva na Slovenskem, da ne bodo azilni postopki prevladovali, ampak repatriacija. In v tem smislu je treba tudi določene politike in pa seveda tudi odnos države in pa političnih strank do teh problemov spremenit. Tu mislim, da je glavna poanta in tudi glavni problem. Ker azilne zadeve in vse to, kar je povezano s temi stvarmi je bistveno dražje od repatriacije in seveda pomoči Slovenije slovenskim skupnostim v tujini. Če bomo mi to politiko obrnili in ob enih resnih ali pa utemeljenih razlogov tega ne bi storili, se bodo tudi stvari na tem področju spremenile. </font><br/>
<font size="4">	Še eno stvar bi opozoril. Zdaj tam, kjer se to da in kjer je to smiselno, mislim, da je treba in da bi morala slovenska politika skrbeti za recipročnost, tudi na področju politične zastopanosti tam, kjer se to da. Zdaj jaz dvomim, da bodo Avstrijci dobili politično zastopanje v Turčiji. To bi težko, ampak bodo pa lahko Slovenci dobili kjerkoli, oziroma tam, kjer so avtohtona skupnost.</font><br/>
<font size="4">	Pa še eno stvar bi predlagal. No, to kar sem tudi že večkrat in sicer, da bi bilo dobro v taka poročila vklopit tudi določene neformalne aktivnosti, ki jih recimo opravljajo recimo RKC v tujini, predvsem v čezmorskih deželah in pa po zahodni Evropi. Jaz mislim, da se tega ne bi smeli sramovati, ker ne samo bom rekel to duhovno poslanstvo, ki ga ima, ampak predvsem ostali del, povezan z ohranjanjem jezika, ohranjanjem kulture in tako naprej. Tiste stvari bi pa po mojem enostavno morali vključiti tudi v ta poročila in tudi postaviti neko sodelovanje med uradom, med Republiko Slovenijo in pa RKC-jem. To sem tudi že parkrat predlagal. Ne vem sicer kaj se je zgodilo, ker teh poročil ni, ampak mislim, da je to prav, da se na tem področju tudi nekaj naredi.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala. </font><br/>
<font size="4">	Naprej Marko Koprivc. </font><br/>
<br/>
<b><font size="4">	MAG. MARKO KOPRIVC (PS SD):</font></b><font size="4"> Ja, hvala lepa predsednik za besedo.</font><br/>
<font size="4">	Bom zelo kratek. Tudi jaz bi želel uvodoma najprej res čestitat gospe Barbari Antolić Vupara za izvolitev v hrvaški sabor. Mislim, da je to zelo pomembno za slovensko skupnost živečo na Hrvaškem, da ima vendarle, če že ne po tisti manjšinski poti, ali pa tej poti </font><br/>
<br/>
<b><font size="4">11. TRAK: (AB) – 14.50</font></b><br/>
<br/>
<b><font size="4">	</font></b><font size="4">(nadaljevanje) na nek način svojega predstavnika v hrvaškem saboru. Gospa Antolić je tudi sicer, poleg tega, da je predstavnica slovenske skupnosti, bila v zadnjih letih tudi zelo aktivna na tem področju. Je tako rekoč zaslužna tudi v veliki meri za to, da se je začel poučevat slovenski jezik v Varaždinski županiji in ta projekt še vedno, seveda s podporo Ministrstva za izobraževanje teče. Tako da res kapo dol gospe in čestitke za izvolitev. </font><br/>
<font size="4">	Kar se tiče današnjega poročila bi želel na kratko obema, tako sedanji ministrici kot prejšnjemu ministru čestitati za dobro delo. Mislim, da je Slovenija na nek način res zgled na tem področju. Skrbi za Slovence že večje izven meja Republike Slovenije in pa v zamejstvu. Tukaj ne gre zahvala oziroma pohvala zgolj Uradu za Slovence po svetu, ampak tudi številnim drugim ministrstvom, Ministrstvu za izobraževanje, ki skrbi za pouk slovenskega jezika med izseljenci in zamejci, Ministrstvu za kmetijstvo in tako naprej. Strinjam se, kar ste izpostavili v preteklosti, denarja je premalo in lahko bi ga bilo več. Verjamem, da se bova oba z gospodom Tankom tudi v prihodnje borila za to, da bi bilo denarja še več. Ne smemo biti pa vedno tako črnogledi. Kar nekaj aktivnosti Republika Slovenija financira. Verjamem pa, da se bo v prihodnosti našlo še več sredstev za to področje in tudi verjamem, da bomo vsi člani te komisije, ne glede na politično barvo stali za tem in navijali za to.</font><br/>
<font size="4">	Kar je bilo že izpostavljeno, je morda pomembno in bi prosil za odgovor glede na situacijo epidemiološko sliko in pač zapiranje javnega življenja zaradi koronavirusa, je vprašanje res na mestu. Zadeve, ki se niso izpeljale zaradi prepovedovanja združevanja in tako naprej. Smiselno bi bilo, da se ta denar vendarle porabi v zamejstvu v zamejskih skupnostih po svetu in tako naprej, da ne bi se ta denar vračal nazaj v proračun.</font><br/>
<font size="4">	Toliko zaenkrat. Hvala lepa in želim uspešno delo in ohranjanje slovenstva v vseh koncih sveta, kjer živijo Slovenke in Slovenci.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Želi še kdo od poslancev? V kolikor ni, vas obveščam tudi, da sem jaz osebno kot predsednik komisije poslal čestitko Barbari, tako da boste bili tudi to seznanjeni. </font><br/>
<font size="4">	Sedaj pa gospa ministrica, beseda je vaša.</font><br/>
<br/>
<font size="4">	</font><b><font size="4">DR. HELENA JAKLITSCH:</font></b><font size="4"> Hvala lepa predsednik za besedo.</font><br/>
<font size="4">	Najprej bi se zahvalila vsem za vse pohvale glede sodelovanja z uradom. Mislim, da se res čisto vsi, ki smo tukaj v dvorani danes prizadevamo in trudimo, da bi res dobro sodelovali v korist naših rojakov, ki živijo za mejo in pa po svetu, tako da to je res ena tema, ki nas povezuje, združuje in tega se lahko samo veselim in upam, da bodo rezultati še bolj še večji in še boljši v prihodnosti. Zahvalila bi se gospodu Bandelliju, ker je opozoril na repatriacijo. Res je bil to en pomemben projekt lanskega leta, kjer je urad pač gre za pilotni projekt, ogromno energije in časa je bilo potrebno, da so lahko so se naši Slovenci iz Venezuele vrnili nazaj v Slovenijo. Trenutno pač stvari žal stojijo zaradi vsem znanih razlogov, ampak sami upamo, da bo tudi v prihodnje čim prej možno tistim, ki želijo priti v Slovenijo to tudi omogočeno. </font><br/>
<font size="4">	Glede bistvenega vprašanja, ki sta ga izpostavila tako poslanka Dimičeva kot gospod Koprivc pa glede sredstev; ja, tudi na uradu se zavedamo, da sredstva, ki so bila namenjena Slovencem v zamejstvu in po svetu je prav, da tam tudi ostane, tako da smo zdaj ko je ta prvi val, če lahko tako rečem, pa ko so se nekoliko sprostili vsi ti ukrepi tudi drugod po svetu, vsaj društva, ki so prejemnika naših sredstev res kjerkoli po svetu zaprosili, da naredijo en pregled aktivnosti dejavnosti, ki so jih v tem času lahko izvedli, ki so bila pač finančno podprta s strani urada in moram reči, in jih prosili v poročilu kaj od tega, kar so načrtovali morda ne bodo ali bo prestavljeno v naslednje, drugi del leta. Moram reči, da smo bili zelo pozitivno presenečeni nad odzivi večine. Namreč skoraj vsi, če lahko rečem tako so sporočili, da bodo aktivnosti, ki smo jih, ki so si jih v tem letu nekje zadali, da jih bodo v takšni ali drugačni obliki tudi izvedli, tako da to nam je bilo res eno tako lepo sporočilo, kot je omenila poslanka Dimic. Pokazali so </font><br/>
<br/>
<b><font size="4">12. TRAK: (AB) – 14.55</font></b><br/>
<br/>
<b><font size="4">	</font></b><font size="4">(nadaljevanje) veliko mero inovativnosti, kreativnosti, tako da to nas lahko samo veseli. In kot sem že na prejšnji seji izpostavila, veseli smo, da je bila to, se je res pokazala tudi ta mladostni pridih, oziroma, da so bile mlajše generacije zdaj krepkeje vključeni v te dejavnosti.</font><br/>
<font size="4">	Kar se – ravno tako, se pravi zdaj ravno ta poročila smo vsa zbrali, tako da bomo tudi pogledali kje pa so prišle recimo kakšne prošnje, da bi mogoče kakšne stvari, ki so bile podprte se prerazporedile sredstva in seveda znotraj tega, kar nam zakonodaja omogoča absolutno smo na uradu na stališču, da če je le mogoče, je prav, da sredstva v tistem obsegu kot so bila dodeljena tudi ostanejo pri naših rojakih, ne pa da se bi vračala v proračun. Tako da z vsemi njihovimi predlogi bomo zelo naklonjeno spremljali, pogledali in pač jim sledili v tistih predlogih, ki so jih pač izpostavili, da bi mogoče kako drugače dejavnost izvedli. </font><br/>
<font size="4">	Največji mogoče je bil poudarek tem tečajem jezikov, ki so jih imeli organizirane ali v poletnih mesecih ali v prvi polovici leta. Seveda to zaradi omejevanja stikov ni mogoče, ampak bolj ali manj nas veseli, da so tudi večina prešla v to spletne tečaje, tako da kot sem rekla, mi smo veseli, da tudi v tem letu, ki nas je vse postavilo na preizkušnjo, ne le, da skrbijo za stik, da Slovenci naši rojaki z nami, mi z njimi, ampak tudi oni drug z drugim med seboj, ampak da so tudi res kot so rekli, bodo aktivnosti, ki so jih načrtovali, tudi izpeljali. </font><br/>
<font size="4">	Hvala.</font><br/>
<font size="4">	</font><br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala ministrica.</font><br/>
<font size="4">	Ima še kdo od ostalih ministrstev kaj za dopolnit?</font><br/>
<font size="4">	Ja. </font><br/>
<br/>
<font size="4">	</font><b><font size="4">ROMAN GRUDEN:</font></b><font size="4"> Hvala lepa gospod predsedujoči za dano besedo. roman Gruden, Ministrstvo za izobraževanje, znanost in šport. Tukaj bi samo podprl to, kar je povedala že gospa ministrica. Tudi na našem ministrstvu smo budno spremljali dejavnosti in aktivnosti in smo bili zelo, zelo veseli. Tako bom rekel kakšna inovativnost se je odvijala na terenu, tako da dejavnosti so potekale malce drugače, tako kot tudi drugače v šolskem prostoru v Sloveniji pri nas. Zdaj govorim specifično za naše ministrstvo. Določene zadeve so, oziroma bodo prestavljene na jesenski rok. Bomo videli kako in kaj, vsekakor pa seveda tudi mi stojimo za tem načelom, da absolutno naj gre denar tja, kamor je bil namenjen.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK DUŠAN ŠIŠKO:</font></b><font size="4"> Hvala.</font><br/>
<font size="4">	Še kdo? Glede na to, da ni več nihče prijavljen, zaključujem razpravo. Glede na razpravo ugotavljam, da se je Komisija za odnose s Slovenci v zamejstvu in po svetu seznanila s poročilom Vlade Republike Slovenije o realizaciji načrtovanih dejavnostih in sredstvih za Slovence izven meja Republike Slovenije v letu 2019. 	</font><br/>
<font size="4">S tem zaključujem 1. točko dnevnega reda in 12. sejo Komisije za odnose s Slovenci v zamejstvu in po svetu.</font><br/>
<font size="4">	Hvala vsem za udeležbo. </font><br/>
<br/>
<b><font size="4">Seja je bila končana 7. julija 2020 ob 14.58.</font></b>
</root>