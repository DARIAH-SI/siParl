<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b><br/>
<b><font size="4">20. nujna seja</font></b><br/>
<br/>
<b><font size="4">(18. april 2019)</font></b><br/>
<br/>
</p></div><br/>
<b><font size="4">Sejo je vodil Vojko Starović, predsednik Odbora za delo, družino, socialne zadeve in invalide.</font></b><br/>
<b><font size="4">Seja se je začela ob 14.02 uri.</font></b><br/>
<br/>
<b><font size="4">	PREDSEDNIK VOJKO STAROVIĆ:</font></b><font size="4"> Vse članice in člane odbora, vabljene ter ostale prisotne lepo pozdravljam. Pričenjam 20. nujno sejo Odbora za delo, družino, socialne zadeve in invalide. </font><br/>
<font size="4">	Na seji bodo danes z nami Jani Prednik namesto Soniboja Knežaka, Nik Prebil namesto Aljaža Kovačiča in Franc Kepa namesto Jožefa Lenarta. Še Blaž Pavlin namesto Ive Dimic. </font><br/>
<font size="4">	Ker v poslovniškem roku nisem prejel predlogov za spremembo dnevnega reda, ugotavljam, da je določen dnevni red seje kot ste ga prejeli s sklicem.</font><br/>
<font size="4">	Dnevni red je Predlog zakona o spremembah in dopolnitvah Zakona o socialnem varstvu skrajšan postopek. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBAH IN DOPOLNITVAH ZAKONA O SOCIALNEM VARSTVU.</font></b><font size="4"> Prejeli ste gradivo zahteva Poslanskih skupin SMC, LMŠ, DS, SAB in DeSUS za sklic nujne seje odbora, predlog zakona, mnenje Zakonodajno-pravne službe in vloženi amandmaji kvalificiranih predlagateljev so objavljeni na spletnih straneh Državnega zbora.</font><br/>
<font size="4">	Na sejo smo vabili predlagatelji zahteve za nujno sejo, Ministrstvo za delo, družino, socialne zadeve in enake možnosti, Državni svet Republike Slovenije, Zakonodajno-pravno službo, Socialno zbornico, Skupnost centrov za socialno delo, ki so se opravičili in Društvo socialnih delavk in delavcev Slovenije. </font><br/>
<font size="4">	Kolegij predsednika Državnega zbora je na 30. seji 8. 4. 2019 odločil, da se predlog zakona obravnava po skrajšanem postopku, zato ga odbor obravnava na podlagi 126. in 142. člena Poslovnika Državnega zbora. </font><div align="center"></div><b><font size="4">2.TRAK: (ES) </font></b><br/>
<br/>
<font size="4">	(nadaljevanje) Amandmaje so vložile koalicijske poslanske skupine k 3. členu zakona. </font><br/>
<font size="4">	Obveščam vas, da je z nami Branislav Rajić namesto Janje Sluge. Pozdravljeni!</font><br/>
<font size="4">	Pričenjamo drugo obravnavo predloga zakona, v kateri bomo opravili razpravo in glasovanje o posameznih členih predloga zakona. Želi besedo predlagatelj? To je Vlada. Bi podali dopolnilno obrazložitev k členom predlaganega zakona? Izvolite, državna sekretarka Breda Božnik. </font><br/>
<br/>
<font size="4">	</font><b><font size="4">BREDA BOŽNIK:</font></b><font size="4"> Hvala za besedo. Lepo pozdravljeni! Spoštovane poslanke, spoštovani poslanci, spoštovani predstavnik Socialne zbornice Slovenije in vsi ostali! Pred vami je novela zakona o socialnem varstvu, s katero prenašamo v slovenski pravni red del direktive o določitvi minimalnih standardov na področju pravic, podpore in pa zaščite žrtev kaznivih dejanj, ki je bila sprejeta v letu 2012. </font><br/>
<font size="4">	Ministrstvo za delo, družino, socialne zadeve in enake možnosti in pa Ministrstvo za pravosodje sta se dogovorila in uskladila, da Ministrstvo za delo prevzame določbe iz 8. in 9. člena direktive 2012/29 EU Evropskega parlamenta in pa sveta o določitvi minimalnih standardov na področju pravic, podpore in pa zaščite žrtev kaznivih dejanj. </font><br/>
<font size="4">	Predlagana zakonska rešitev zasleduje namen direktive, saj daje ustrezen okvir za zagotavljanje podpore žrtvam kaznivih dejanj preko novo oblikovane socialno-varstvene storitve, ki se bo izvajala s strani strokovnih delavcev na Centrih za socialno delo.</font><br/>
<font size="4">	Obstoječe socialno-varstvene storitve so namreč preozke in ne pokrijejo popolnoma vseh situacij, ki so predvidene z direktivo. </font><br/>
<font size="4">	Predvsem nova socialno-varstvena storitev presega ozek vidik socialnega dela in pomoči osebam, katere potreba izhaja zgolj iz socialne problematike. Tako se bo nova socialno-varstvena storitev v obliki svetovanja in podpore zagotavljala vsem žrtvam kaznivih dejanj, ki jo bodo potrebovale in hkrati tudi njihovim svojcem, torej družinskim članom. </font><br/>
<font size="4">	V ta namen bo zagotovljenih 16 novih delovnih mest, ki so iz finančnega vidika že zagotovljena z zadnjim rebalansom. </font><br/>
<font size="4">	V predlogu zakona urejamo zgolj ključne vidike nove socialno-varstvene storitve, medtem ko bo sama socialno-varstvena storitev natančneje razdelana v noveli pravilnika o standardih in normativih socialno-varstvenih storitev in s tem sledimo načinu oblikovanja socialno-varstvenih storitev, ki jih vsebuje Zakon o socialnem varstvu. </font><br/>
<font size="4">	Direktiva izpostavlja široko dostopnost in pa razvitost tako imenovanih specialističnih storitev, ki so vsebinsko bolj poglobljene in dalj časa trajajoče storitve podpore, kot obvezno tovrstno zagotavljanje storitev, predvsem žrtvam nasilja v družini, otroke in pa druge ranljive skupine. S prenosom navedenih členov bo zagotovljeno izvajanje navedene direktive z oblikovanjem ustrezne in dostopne mreže podpornih storitev za žrtve kaznivih dejanj. Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa za dodatna pojasnila. Želi Zakonodajno-pravna služba besedo? Izvolite, gospa Valentina Marolt. </font><br/>
<br/>
<font size="4">	</font><b><font size="4">VALENTINA MAROLT:</font></b><font size="4"> Hvala za besedo. Zakonodajno-pravna služba je v okviru svojih pristojnosti dala pripombe nomotehnične narave k 3. členu predloga zakona, in sicer glede določitve upravičencev do nove socialno-varstvene storitve. In z vloženim amandmajem so bili naši pomisleki s pisnega mnenja odpravljeni. Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. Želi besedo kdo od vabljenih? (Ne.) Če ne predlagam, da obravnavo opravimo na način, da razpravljamo po vrsti o vsakem členu in glasujemo o amandmaju. Po glasovanju o amandmajih pa na koncu glasujemo še o vseh členih skupaj. Ali kdo temu nasprotuje? </font><br/>
<br/>
<b><font size="4">3. TRAK: (ES)</font></b><br/>
<br/>
<font size="4">	(nadaljevanje) Ugotavljam, da nihče in odpiram razpravo o 1. členu. Če ni razprave, gremo k 2. členu. Odpiram razpravo o 2. členu. Če ni razprave, odpiram razpravo k 3. členu in vloženem amandmaju. Želi kdo razpravljati? (Ne.) Prehajamo na odločanje o amandmaju k 3. členu, ki so ga vložile koalicijske poslanske skupine. </font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je amandma k 3. členu soglasno sprejet. </font><br/>
<br/>
<font size="4">	Odpiram razpravo od 4. do vključno 11. člena. Želi kdo razpravljati? (Ne.) Če ne želi nihče razpravljati, prehajamo na odločanje o vseh členih. Na glasovanje dajem vse člene skupaj.</font><br/>
<font size="4">	Kdo je za? (11 članov.) Je kdo proti? (Nihče.)</font><br/>
<font size="4">	Ugotavljam, da so vsi členi soglasno sprejeti. </font><br/>
<br/>
<font size="4">	Sprejeti amandma se vključi v dopolnjen predlog zakona, ki bo sestavni del poročila odbora. </font><br/>
<font size="4">	S tem zaključujem drugo obravnavo predloga zakona na matičnem delovnem telesu. Poročevalec odbora na seji Državnega seja naj bi bil Vojko Starović. Ima kdo kakšno drugo željo? Če ne, je to v redu.</font><br/>
<br/>
<font size="4">	Zaključujem to točko dnevnega reda in tudi 20. nujno sejo odbora. Hvala lepa.</font><br/>
<br/>
<b><font size="4">Seja je bila končana ob 18. aprila 2019 ob 14.12.</font></b>
</root>