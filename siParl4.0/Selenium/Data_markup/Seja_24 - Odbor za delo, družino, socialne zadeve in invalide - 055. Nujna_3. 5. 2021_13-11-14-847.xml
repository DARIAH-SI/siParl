<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b><br/>
<b><font size="4">55. nujna seja</font></b><br/>
<br/>
<b><font size="4">(3. maj 2021)</font></b></p></div><br/>
<b><font size="4">Sejo je vodila Eva Irgl, predsednica odbora.</font></b><br/>
<b><font size="4">Seja se je začela ob 18.02</font></b><br/>
<br/>
<b><font size="4">1. TRAK: (AB)</font></b><br/>
<br/>
<b><font size="4">	PREDSEDNICA EVA IRGL:</font></b><font size="4"> Dober dan, lepo pozdravljam vse članice in člane odbora. Lepo pozdravljam tudi vabljene ter ostale prisotne. </font><br/>
<font size="4">	Začenjam 55. nujno sejo Odbora za delo, družino, socialne zadeve in invalide. S sklicem seje ste prejeli naslednji dnevni red seje odbora. 1. točka; Zahteva Vrhovnega sodišča Republike Slovenije za oceno ustavnosti 65. člena Zakona o urejanju trga dela. Kot pa ste bili že obveščeni, sem vam po sklicu seje v četrtek, 29. aprila 2021 poslala predlog v zvezi z dnevnim redom in sicer sem predlagala, da se dnevni red današnje seje razširi z novimi 2., 3. in 4. točko dnevnega reda. To so tri zahteve za oceno ustavnosti 396. člena. Gre torej za zahtevo Delovnega in socialnega sodišča v Ljubljani za oceno ustavnosti 396. člena Zakona o pokojninskem in invalidskem zavarovanju. In najprej bomo odločali o prvem navedenem predlogu za razširitev seje.</font><br/>
<font size="4">	Prehajamo torej na odločanje o prvem predlogu, vse v skladu s 64. členom poslovnika. Dajem na glasovanje takšen predlog.</font><br/>
<font size="4">	Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je prvi predlog razširitve potrjen. </font><br/>
<font size="4">	Sedaj pa bomo odločali o drugem navedenem predlogu za razširitev seje. Še prej pa sprašujem, če želi kdo v imenu poslanskih skupin podati stališče. Ne. Potem dajem takšen predlog na glasovanje.</font><br/>
<font size="4">	Glasujemo. </font><br/>
<font size="4">	Kdo je za? (9 članov.) Kdo je proti? (Nihče.)</font><br/>
<font size="4">	Ugotavljam, da je tudi ta predlog sprejet.</font><br/>
<font size="4">	In prehajamo še na odločanje o tretjem navedenem predlogu za razširitev seje. Tudi tukaj sprašujem, če želi mogoče predstavnik Vlade ali pa predstavniki poslanskih skupin pojasniti stališče. Ne. Potem dajem takšen predlog na glasovanje.</font><br/>
<font size="4">	Glasujemo.</font><br/>
<font size="4">	</font><br/>
<b><font size="4">2. TRAK: (AB) – 18.05</font></b><br/>
<br/>
<font size="4">	(nadaljevanje) Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je tudi ta predlog sprejet.</font><br/>
<font size="4">	In ker so bile torej vse tri razširitve sprejete, bomo obravnavali te razširitve kot nove, kot novo 2., 3. in 4. točko. To je torej takoj po 1. točki dnevnega reda današnje seje. </font><br/>
<br/>
<font size="4">	Smo torej pri </font><b><font size="4">1. TOČKO DNEVNEGA REDA – ZAHTEVA VRHOVNEGA SODIŠČA REPUBLIKE SLOVENIJE ZA OCENO USTAVNOSTI 65. ČLENA ZAKONA O UREJANJU TRGA DELA.</font></b><br/>
<font size="4">	Na spletni strani Državnega zbora je s sklicem objavljeno naslednje gradivo; mnenje Vlade, mnenje Zakonodajno-pravne službe, v varni predal pa ste članice in člani prejeli tudi zahtevo z dne 20. januar 2021. K tej točki, tako kot že je praksa, sem povabila Ministrstvo za delo, družino, socialne zadeve in enake možnosti. Z nami je državna sekretarka, gospa Mateja Ribič, ter Zakonodajno-pravno službo, z nami pa je gospa Katarina Kralj.</font><br/>
<font size="4">	In najprej dajem besedo prav predstavnici Zakonodajno-pravne službe, gospe Katarini Kralj.</font><br/>
<font size="4">	Izvolite.</font><br/>
<br/>
<b><font size="4">	KATARINA KRALJ:</font></b><font size="4"> Hvala za besedo, predsednica. </font><br/>
<font size="4">	V Zakonodajno-pravni službo smo pripravili odgovor za Državni zbor, ki je nasprotni udeleženec v ustavnem sporu. Vrhovno sodišče je vložilo zahtevo za presojo ustavnosti sedme alineje prvega odstavka 65. člena Zakona o urejanju trga dela. Ta določba v času odločanja sicer ne velja več, vendar pa ima Ustavno sodišče pooblastilo, da v skladu s 37. členom odloči tudi o ustavnosti zakona oziroma njene določbe, ki ne velja več. Vrhovno sodišče meni, da je izpodbijana določba v nasprotju z 2., 50. in 158. členom ustave. Menimo, da je zahtevo treba zavreči, saj odločitev Ustavnega sodišča ni nujna za odločanja sodišča v konkretnem sodnem postopku. V odgovoru podrobneje navajamo razloge za takšno stališče. </font><br/>
<font size="4">	Predvsem menimo, da je izpodbijano določbo treba razlagati ustavno skladno in da je obseg prenehanja pravice do denarnega nadomestila za primer brezposelnosti, če je zavarovanec posredoval neresnične ali nepopolne podatke o določenih dejstvih, odvisen od odgovora na vprašanje glede katerih dejstev so bile navedbe vlagatelja neresnične. V tem pogledu je po presoji Državnega zbora ureditev v celoviti jasna in celovita. </font><br/>
<font size="4">	Glede očitka Vrhovnega sodišča, da Zakon o urejanju trga dela ne vsebuje določenih in jasnih postopkovnih določb za odločanje na podlagi izpodbijane določbe zakona, pa menimo, da postopkovne določbe tega zakona, torej Zakona o urejanju trga dela in Zakona o splošnem upravnem postopku, ki se uporablja podrejeno, zlasti njenih določb o obnovi postopka kot izrednem pravnem sredstvu, dajejo zadosten in zanesljiv okvir, da Vrhovno sodišče kot najvišje sodišče v državi ob vseh ustaljenih metodah razlage, ki jih lahko uporabi, lahko najde ustrezno pravno podlago za sprejem odločitve. Zato Državni zbor, kot že povedano v uvodu, predlaga Ustavnemu sodišču, da zahtevo Vrhovnega sodišča zavrže.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA EVA IRGL: </font></b><font size="4">Najlepša hvala Zakonodajno-pravni službi.</font><br/>
<font size="4">	Sedaj pa dajem besedo, v kolikor želi, državni sekretarki na Ministrstvu za delo, družino, socialne zadeve in enake možnosti, gospe Mateji Ribič.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MATEJA RIBIČ: </font></b><font size="4">Hvala za besedo, spoštovana predsednica. Spoštovane poslanke, poslanci!</font><br/>
<font size="4">	65. člen Zakona o urejanju trga dela ureja primere zaradi katerih zavarovancu preneha pravica do denarnega nadomestila za primer brezposelnosti in določa trenutek nastopa posledic. 118. in 140. člen tega zakona pa določata postopek uveljavljanja in vračila denarnega nadomestila. </font><br/>
<font size="4">Na tem mestu je potrebno poudariti, da je v času od vložitve zahteve za oceno ustavnosti do odločanja o ustavnosti te zakonske določbe prišlo do spremembe Zakona o urejanju trga dela, ki je posegla v relevantne zakonske določbe. Z Zakonom o spremembah in dopolnitvah tega zakona je bila izpodbijana sedma alineja prvega odstavka 65. člena tega zakona črtana. Drugi odstavek 65. člena pa spremenjen tako, da je bil določen subjektivni in objektivni rok za izdajo odločbe, s katero se odloči o predčasnem prenehanju pravice do </font><br/>
<br/>
<b><font size="4">3. TRAK: (AB) – 18.10</font></b><br/>
<br/>
<font size="4">	(nadaljevanje) denarnega nadomestila. Prav tako se je v 140. členu in na koncu tretjega odstavka dodalo nov drugi stavek, ki določa, da o vračilu neupravičeno izplačanih sredstvih zavoda izda odločbo tudi v primeru prenehanja ali mirovanja pravice do denarnega nadomestila.</font><br/>
<font size="4">	Vlagatelj zahteve navaja, da jezikovna razlaga ne da odgovora na vprašanje, ali se besedilo sedme alineje prvega odstavka 65. člena tega zakona nanaša na vsebinski ali časovni pogoj, zaradi česar je zakonsko besedilo nejasno in dopušča možnost različnih posledic. Nadalje navaja, da je sankcija, ki jo določa ta člen zakona, torej odvzem oziroma izguba nadomestila v celoti, tudi za obdobje, v katerem zavarovanec za nadomestilo izpolnjuje pogoje, v nasprotju z načelom pravne in socialne države in pomeni prekomeren poseg v pravico do socialne varnosti in da je pravnomočno odločbo mogoče skladno s 158. členom ustave odpraviti, razveljaviti ali spremeniti le v primerih in po postopku določenem v zakonu. Zakon o urejanju trga dela pa tega postopka v smislu določnosti in jasnosti nima. </font><br/>
<font size="4">	Prenehanje pravice in razlogi za prenehanje so bili v času odločanja taksativno določeni v materialnem predpisu in sicer v prvem odstavku 65. člena Zakona o urejanju trga dela. Pristojnemu organu je bilo s tem členom obenem dano tudi pooblastilo za odpravo pravnomočne odločbe o priznanju pravice, če je bila pravica pridobljena na podlagi nepopolnih ali neresničnih podatkov o dejstvih, od katerih so odvisni pridobitev, odmera ali izplačevanje denarnega nadomestila. Po takrat veljavni sedmi alineji 65. člena tega zakona, je prejemniku pravice do denarnega nadomestila le ta predčasno prenehala, ko je posredoval nepopolne ali neresnične podatke o dejstvih, od katerih so odvisni pridobitev, odmera ali izplačevanje denarnega nadomestila med brezposelnostjo.</font><br/>
<font size="4">	Izpodbijani člen je predvidel sankcije zaradi načela materialne resnice, pri čemer pa je potrebno poudariti, da v primeru podaje neresničnih podatkov le teh takojšnje preverjanje v uradnih evidencah ni bilo izvedljivo, še posebej v primerih poslovodenja, zato se je pri odločanju o pravici v zvezi s statusi, ki jih imajo osebe, ki uveljavljajo pravico do nadomestila za primer brezposelnosti, oprlo na resničnost izjave, ki jo je podal vlagatelj zahtevka za priznanje pravice do denarnega nadomestila med brezposelnostjo. V nasprotnem določba zakona ne bi bila uporabna, zvodenel pa bi tudi pomen podaje neresničnih in popolnih podatkov, ker v konkretnih sodnih primerih zavarovanca ne izpodbijata. Upravna organa sta delovala zakonito in transparentno v okviru zakonov in ustave na temelju veljavnih predpisov, ki so bili popolnoma določni in jasni. Vsi primeri iz prvega odstavka 65. člena Zakona o urejanju trga dela so vezani na točno določen trenutek, ko posamezniku predčasno preneha pravica do denarnega nadomestila za brezposelnost. Besedilo tega odstavka je torej jasno in ne dopušča možnosti različnih posledic, ki posegajo v položaj posameznika, ki mu po tem zakonskem določilu nadomestilo preneha le v primeru, ko več ne izpolnjuje pogojev za njeno prejemanje. </font><br/>
<font size="4">	Novela zakona je nadalje v drugem odstavku 65. člena Zakona o urejanju trga dela uvedla nov postopek v primerih, ko se izve za okoliščine, zaradi katerih zavarovanci več ne izpolnjujejo pogojev za prejemanje denarnega nadomestila, pri čemer sta določena objektivni in subjektivni rok za odločanje. Zakon v primeru nastopa okoliščin iz prvega odstavka 65. člena uporabi institut prenehanja. Smiselno dalje v tretjem odstavku določa, da se odločba o priznanju pravice do denarnega nadomestila odpravi, poleg primerov določenih v ZUP, tudi v primeru, ko je po njeni izdaji s pravnomočno sodbo, sodno poravnavo ali v postopku mediacije ugotovljeno, da je zavarovancu prenehalo delovno razmerje in ga je delodajalec dolžan pozvati nazaj na delo, oziroma je delovno razmerje vzpostavljeno do datuma, ki ga določi sodišče, kadar po določbah zakona, ki ureja delovna razmerja, samo odloči o prenehanju pogodbe o zaposlitvi. 	</font><br/>
<font size="4">	Jezikovna razlaga prvega odstavka 65. člena predstavlja jasno izhodišče in jezikovni okvir, ki ga pomensko določa in so-opredeljuje razlaga pojma prenehanja. Zavarovancu se z upravno odločbo prizna pravica do denarnega nadomestila. Če pa nastopi okoliščina iz prvega odstavka 65. člena, pa mu ta pravica preneha. </font><br/>
<br/>
<b><font size="4">4. TRAK: (AB) – 18.15</font></b><br/>
<br/>
<font size="4">	(nadaljevanje) povezanost zakonske določbe 65. člena s 70., 118. in 140. členom zakona dajejo v tej normi uporabljenemu izrazu 'prenehanje' pravi pomen, glede na umeščenost v pravni sistem, ki deluje kot usklajena celota. Na podlagi jasno zapisane norme je tako z jezikovno, teleološko in sistemsko razlago mogoče jasno določiti smisel in namen določbe, tako da se v primeru nastopa okoliščine oziroma razloga lahko in sme poseči v položaj in pravico zavarovancev. </font><br/>
<font size="4">Odprava odločbe o priznanju pravice ob nastopu okoliščin po prvem odstavku 65. člena posledično ni potrebna, niti ne bi bila smiselna, saj lahko zavarovanci v določenih primerih uveljavljajo preostali neizkoriščeni del pravice, ki kot akcesorno pravico vključuje tudi vključenost v socialna zavarovanja. Takšna ureditev sledi temeljnemu cilju zakona, določenem v tretjem odstavku 3. člena zakona z uporabo načela vzajemnosti in solidarnosti ter uveljavitvijo pravice ob izostanku volje ali krivde nastanka razloga za pridobitev pravice, kar pa vključuje tudi pošteno rabo pravice. </font><br/>
<font size="4">	Določba 65. člena Zakona o urejanju trga dela je usklajena tudi z določili 54. člena tega zakona, ki določa, da se oseba, če istočasno izpolnjuje pogoje za vključitev v obvezno zavarovanje po več podlagah določenih v tem zakonu, obvezno zavaruje po tisti podlagi, ki je v tem zakonu navedena pred samo pravico do denarnega nadomestila. Zaradi vsega navedenega ministrstvo meni, da je predlagana ocena ustavnosti 65. člena Zakona o urejanju trga dela neutemeljena. </font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNICA EVA IRGL: </font></b><font size="4">Najlepša hvala tudi vam.</font><br/>
<font size="4">	Na podlagi 265. člena poslovnika dajem sedaj v obravnavo in tudi na glasovanje naslednje mnenje.</font><br/>
<font size="4">	Odbor za delo, družino, socialne zadeve in invalide se strinja z mnenjem Zakonodajno-pravne službe z dne 22. april 2021 ter ji predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije. In sedaj sprašujem, ali želi kdo od poslank in poslancev razpravljati. Če ne, potem dajem takšno mnenje na glasovanje.</font><br/>
<font size="4">	Glasujemo. </font><br/>
<font size="4">	Kdo je za? (9 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<br/>
<font size="4">	In sedaj, kot že rečeno, prehajamo na obravnavo </font><b><font size="4">2., 3. in 4. točke dnevnega reda</font></b><font size="4">. Predlagam namreč, da vse obravnavamo skupaj, glede na to, da se vse točke navezujejo na 396. člen Zakona ZPIZ. Seveda pa bomo o mnenju potem odločali in glasovali o vsakem posebej. Če nihče ne nasprotuje temu, potem dajem v obravnavo vse tri točke. Gre torej za zahteve Delovnega in socialnega sodišča v Ljubljani za oceno ustavnosti 396. člena Zakona o pokojninskem in invalidskem zavarovanju. </font><br/>
<font size="4">	Na spletni strani Državnega zbora je s sklicem objavljeno naslednje gradivo; mnenje Vlade, mnenje Zakonodajno-pravne službe. V varni predal pa ste članice in člani prejeli tudi zahteve. Tudi k tem točkam sem vabila Ministrstvo za delo ter Zakonodajno-pravno službo.</font><br/>
<font size="4">	In sedaj dajem besedo k vsem trem točkam predstavnici Zakonodajno-pravne službe, mag. Andreji Kurent.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. ANDREJA KURENT:</font></b><font size="4"> Hvala lepa za besedo. Lepo pozdravljeni!</font><br/>
<font size="4">	K temu kar ste povedali, bi dodala samo to, da je tudi vlagatelj zahteve za razliko opisal okoliščin posameznega primera, je uporabil približno enako pravno argumentacijo, zato je seveda tudi mnenje Zakonodajno-pravne službe približno enako. Jaz bi ga predstavila najkrajše, kot je možno.</font><br/>
<font size="4">	V zadevi U162/21, to je zadnja, letošnja; iz okoliščin prekinjenega socialnega spora izhaja, da gre za uživalca nadomestila za invalidnost, ki je to nadomestilo prejemal že po ZPIZ-92. Po tem je bil podvržen kontrolnemu pregledu, na kateremu je bilo ugotovljeno poslabšanje njegovega zdravstvenega stanja in zato mu je bilo odmerjeno bistveno nižje nadomestilo, kot ga je prejemal po ZPIZ-92, kar je skladno s tretjim odstavkom 396. člena ZPIZ-2, to je ta napadena določba. </font><br/>
<br/>
<b><font size="4">5. TRAK: (AB) – 18.20</font></b><br/>
<br/>
<font size="4">	(nadaljevanje) To določbo je vseboval skoraj identično tudi 397. člen ZPIZ-1. Treba je namreč upoštevat, da je reformo o sistemu invalidskega zavarovanja uvedel ZPIZ-1, ne ZPIZ-2. ZPIZ-2 je v bistvu to določbo le prevzel. S to reformo, ki je bila uvedena v ZPIZ-1, se je poudarilo načelo rehabilitacije, motivacije, stimulacije, integracije in prevencije. Reforma pa je glede invalidskega zavarovanja temeljila na načelu produktivnega aktiviranja preostale delovne zmožnosti delovnega invalida in invalidsko upokojevanje le kot skrajni ukrep.</font><br/>
<font size="4">	Izpostaviti je treba tudi dva nova zakonska inštituta, uvedena z ZPIZ-1 in povzeta seveda v ZPIZ-2. To je obveznost kontrolnih pregledov, predvsem pa izbirna pravica do poklicne rehabilitacije, ki je uvedena kot temeljna pravica in dolžnost delovnega invalida. Po mnenju Zakonodajno-pravne službe, ki ga seveda predlagamo Državnemu zboru v sprejem kot nasprotnemu udeležencu, menimo, da napadena določba tretjega odstavka, čeprav je zahteva vložena na cel člen, mislimo pa, da je relevanten samo tretji odstavek, ne gre za neskladje z osmim členom ustave, po katerem mora država spoštovati odločbe Evropskega sodišča za človekove pravice, saj je ta reforma preprosto povedano preprečila nadaljnjo pasivizacijo delovnega invalida in zato ni utemeljeno njegovo, njihovo pričakovanje, da bodo lahko prejemali enako nadomestilo za čas čakanja brez vsake svoje aktivnosti, kar je bilo sproženo v zadevi, ki jo je razsojalo Evropsko sodišče za človekove pravice. </font><br/>
<font size="4">	Prav tako menimo, da ni utemeljeno nasproto-… sklicevanje na načelo enakosti iz 14. člena ustave, saj so delovni invalidi, pri katerih je nastalo poslabšanje ugotovljene invalidnosti ali nove invalidnosti, seveda niso v enakem pravnem položaju kot invalidi, ki se jim zdravstveno stanje ni spremenilo. Nasprotujemo tudi navedbam, da gre za protiustavno pravno praznino in s tem kršitev 2. člena ustave, saj se namreč uživalci pravic invalidskega zavarovanja, ki so to pravico dosegli in uveljavljali in uživajo po prejšnjih predpisih, to pomeni po ZPIZ-92 in ZPIZ-1 – zanje se stanje ni spremenilo. Oni ostanejo v istem položaju in zato nobena prevedba seveda ni potrebna. Ob poslabšanju stanja pa seveda vsak invalid zapade pod režim ZPIZ-2, ki pa je uvedel tudi … mislim, ki je … uvedel je sicer ZPIZ-1, ampak če prideš pod ZPIZ-2, velja že prejšnji režim ZPIZ-1, saj je ZPIZ-2 to le podaljšal in se je torej treba podrediti poklicni kvalifikaciji in tako naprej.</font><br/>
<font size="4">	Po našem mnenju tudi ne gre za kršitev 33. in 50. člena ustave, saj ta tretji odstavek 396. člena ZPIZ-2 ne posega niti v premoženjski in niti v socialni položaj delovnih invalidov. Pri tem smo se sklicevali na relevantno odločbo Ustavnega sodišča. Zato predlagamo, da Državni zbor predlaga Ustavnemu sodišču, da ugotovi v vseh treh primerih, da tretji odstavek 396. člena ZPIZ-2 ni v neskladju z ustavo.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala tudi vam.</font><br/>
<font size="4">	Sedaj pa dajem besedo Mateji Ribič, državni sekretarki na Ministrstvu za delo.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MATEJA RIBIČ:</font></b><font size="4"> Hvala lepa.</font><br/>
<font size="4">	Tudi mi se strinjamo z mnenjem Zakonodajno-pravne službe. Izpostavlja pa Vlada v svojem mnenju nekatere pomisleke v zvezi s predloženo zahtevo ter razloge zaradi katerih tudi meni, da zakonska ureditev ne krši 14., 33. in 50. člena ustave. Kljub vsemu pa se Vlada Republike Slovenije glede na predhodno že sprejeto sodbo Evropskega sodišča za človekove pravice o ugotovljeni kršitvi Evropske konvencije o človekovih pravicah v podobni zadevi, v mnenju izrecno ne opredeli o zatrjevani neustavnosti, temveč pojasnjuje razloge za tako ureditev problematike ter neodvisno od zahteve opozarja na</font><br/>
<br/>
<b><font size="4">6. TRAK: (AB) – 18.25</font></b><br/>
<br/>
<font size="4">	(nadaljevanje) neenakost delovnih invalidov v različnih časovnih obdobjih, saj so bili le ti skladno z zakonodajo iz leta 1992 v neprimerljivo ugodnejšem položaju, kot pa delovni invalidi, ki jim je bilo priznano nadomestilo iz invalidskega zavarovanja skladno z zakonodajo, ki se je začela uporabljati v letu 2003 in pa v letu 2013. Veljavni sistem priznavanja nadomestil za invalidnost je zaradi možnosti prejemanja nadomestil na podlagi treh različnih zakonodaj nepregleden in razdrobljen. Znano je, da je bila odmera nadomestil iz invalidskega zavarovanja po ZPIZ zelo ugodna, medtem, ko so nadomestila po ZPIZ-1 in ZPIZ-2 v večji meri individualizirana in torej tudi bolj povezana z zavarovalnim načelom, vendar pa so precej nižja.</font><br/>
<font size="4">	Vlada Republike Slovenije zato ugotavlja, da so prejemniki nadomestil v posameznih časovnih obdobjih zaradi večje individualizacije pravic po ZPIZ-1 in ZPIZ-2 obravnavani različno, zaradi česar bi bila iz razloga zagotavljanja enakosti ali pa vsaj primerljivosti enakih položajev v različnih časovnih obdobjih, smiselna ustrezna prevedba vseh nadomestil po predhodno veljavnih zakonodajah na zakonodaje, ki so se uveljavile kasneje. Vlada v mnenju hkrati pojasni, da se je izpodbijana ureditev že spremenila s spremembami ZPIZ-2, sprejetimi v letu 2019. Ker pa zahteva izpodbija osnovno določbo, se Vlada v svojem mnenju opredeljuje zgolj do te določbe, ne pa tudi do sprememb, ki sicer predstavljajo veljavno ureditev.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala tudi vam. </font><br/>
<font size="4">	Torej sedaj bomo na podlagi 265. člena poslovnika dali v obravnavo in pa tudi na glasovanje naslednje mnenje. Torej glasovali bomo o zahtevi pod točko 2. Odbor za delo, družino, socialne zadeve in invalide se strinja z mnenjem Zakonodajno-pravne službe z dne 26. april 2021 ter ji predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije. Sprašujem, če želi kdo tukaj obrazložiti svoj glas. Oziroma govorimo pa o vseh treh sicer točkah skupaj. Izvolite. Glasujemo pa samo sedaj o drugi točki.	</font><br/>
<font size="4">	Gospa Mojca Žnidarič, izvolite.</font><br/>
<br/>
<font size="4">	</font><b><font size="4">MOJCA ŽNIDARIČ (PS SMC):</font></b><font size="4"> Hvala za besedo.</font><br/>
<font size="4">	Ja, ker sem na tem področju, področju zaposlovanja invalidov delala, moram povedati v bistvu svoje mnenje in sicer mogoče res ni protiustavno, mogoče je zakonodaja pač pravna okej, zakonita. Ampak velikokrat se pa zgodi, da je pa neživljenjska. Res se je večkrat zgodilo, torej invalidi tam leta … po zakonodaji iz leta 1992, se pravi, to so nadomestila tam do leta 2003, so bili v neprimerljivo boljšem položaju, kot je rekla državna sekretarka, napram ostalim invalidom. Res je tudi, da je bila potrebna nek ukrep za večjo aktivacijo, ker so bili precej pasivni, saj so prejemali 80 procentov nadomestil, torej 80 procentov glede na svojo invalidsko pokojnino, ki bi jim pripadala. </font><br/>
<font size="4">Torej, govorimo pa o invalidih tretje kategorije, se pravi, ki so zmožni za ne več za svoja dela, ampak pač za drugo delo. Ampak ni pa življenjsko ali pa nikakor pa ne moreš razumeti, da pa nekdo, ki gre zaradi poslabšanja zdravstvenega stanja, potem na ponovni invalidski pregled in se mu potem nadomestilo v nekaterih primerih celo razpolovi. In to je bilo v primerih, ko so torej dobivali teh 80 procentov, vmes so kot žal večkrat pač invalidi, postali brezposelni in potem, ko je bil invalid ocenjen na invalidski komisiji kot ne … torej  na dan invalidske komisije ni bil obvezno zavarovan. Vsi ti invalidi so potem dobili le 40 procentna invalidska nadomestila. Mislim, da je bil to tudi tisti primer, ki je šel torej na Evropsko sodišče za človekove pravice.</font><br/>
<font size="4">	Res je, da smo na mojo pobudo ali pa moje vztrajanje v prejšnjem mandatu leta 2019 popravili v tej zadnji ZPIZ-ovi zakonodaji vsaj to, torej, da so od 1. 1. 2020 s to zadnjo spremembo ZPIZ-2G invalidi, ki gredo na invalidsko komisijo in so … torej prej se je razlikovalo, ali so na dan invalidske komisije še zaposleni, torej da so obvezno pokojninsko zavarovani ali pa brezposelni, ki več niso bili, torej </font><br/>
<br/>
<b><font size="4">7. TRAK: (AB) – 18.30</font></b><br/>
<br/>
<font size="4">	(nadaljevanje) avtomatsko so ti brezposelni dobivali vsa nadomestila 20 procentov nižja – ali je šlo za nadomestilo za tretjo kategorijo, ali tudi, če so dobili prvo kategorijo in torej invalidsko pokojnino, je tudi ta pokojnina bila 20 procentov nižja. Ne vem zakaj sicer tudi na ministrstvu mi takrat niso znali pojasniti, ker to je že dolga leta, že v ZPIZ-1 in že prej ZPIZ-92 je to razlikoval. </font><br/>
<font size="4">Čeprav kot mi, kot ves čas vztrajamo in govorimo, v bistvu je ZPIZ-ova zakonodaja takšna, da pač moraš dobiti glede na svoja vplačana leta. In če so vsi ti invalidi isto leto vplačevali v pokojninsko blagajno, potem jim nekako mora pripadati isto nadomestilo. No, to smo zdaj torej v tem ZPIZ-2G uredili, tako da sedaj jih vse te, ki dobijo tretjo kategorijo, pripada potem 60 procentno nadomestilo. So pa se seveda ta nadomestila potem znižala, kot smo rekli, po zakonodaji iz leta 1992 so bila 80 procentna, zdaj imajo vsi 60 procentna. 40 torej jih več ni, ampak tudi dvignejo se lahko samo s ponovnim invalidskim postopkom, tako kot tudi v teh primerih, kot so lahko izgubili. </font><br/>
<font size="4">Tukaj se lahko strinjam, se pravi, z vsakim nekaj, ampak torej mnenje Zakonodajno-pravne službe je opozorila, oziroma opozarja na to, torej da očitki vlagatelja zahteve proti ustavni pravni praznini, da je treba opozoriti, torej da uživalci pravic iz invalidskega zavarovanja uveljavljanih po prejšnjih predpisih ZPIZ-92 in ZPIZ-1 te ohranijo v nespremenjenem obsegu tudi po uveljavitvi ZPIZ-2. Res je, da o tem govori prvi odstavek 396. člena, torej, da jih lahko ohrani, da jih ohranijo. Tale tretji odstavek 396. člena, ko se zdaj vse te tri pobude nanašajo, pa dejansko govori oziroma se glasi tako. Uživalci pravic iz prvega odstavka tega člena lahko pridobijo pravice po tem zakonu le v primeru poslabšanja že ugotovljene invalidnosti, ali nastanka nove invalidnosti. </font><br/>
<font size="4">Jaz bi tukaj rada opozorila na to besedico 'lahko', ker na to je opozorila tudi Vlada v svojem mnenju. Torej Vlada na koncu zaključuje pri tem zadnjem mnenju iz 15. aprila, Vlada govori o tem, da je pač neodvisno glede na vse druge dejavnike oziroma vse kar drugo je bilo našteto, neodvisno od zgornjih odstavkov, torej Vlada še ugotavlja, da je tretji odstavek 396. člena iz ZPIZ-2 z besedo 'lahko' napeljuje zgolj na možnost pridobitve pravic po ZPIZ-2 za tiste uživalce pravic pri katerih je prišlo do spremembe v že priznani invalidnosti ali novi invalidnosti torej. Nikjer pa izrecno ne prepoveduje, da bi tudi slednji ohranili pravice po predhodno veljavni zakonodaji, oziroma ne prepoveduje, da bi upravni organi ali pa sodišča določbo interpretirali na način, da bi tudi pri teh uživalcih ob upoštevanju diskrecijske pravice ravnali skladno s prvim odstavkom 396. člena ZPIZ-2, torej da naprej ohranijo te pravice. </font><br/>
<font size="4">Jaz ne vem ali so … kako so dejansko delali na ZPIZ-u, ali so vsem zniževali ta nadomestila ali niso, kajti po mojem mnenju – ves čas sem si tako razlagala, da ta besedica 'lahko' pomeni ravno zaradi tega, da lahko ti invalidi, ki gredo v novi invalidski postopek, pridobijo to novo pravico poklicne rehabilitacije, ki je bila ravno danes zaradi tega, da se jih bolje, torej, da se čim bolj, torej da se prekvalificirajo ali dokvalificirajo, da so lažje zaposljivi. Vprašanje pa je, ali je zakonodajalec res takrat želel, da pa grejo vsem potem, da se ta nadomestila vsem znižajo. </font><br/>
<font size="4">Tako da jaz ne vem kako dejansko … strinjam se, da res, da verjetno z mnenjem Zakonodajno-pravne službe se lahko strinjam, da ni protiustavna, ampak življenjsko pa vsekakor ta zakonodaja ni, ob tem, da se ti torej zdravstveno stanje poslabša, da si veliko manj zaposljiv, pa se še ti potem denarno nadomestilo zniža ali za 20 procentov ali pa celo za pol, torej za 50. In ne vem sicer, ali je še možno kako drugače pomagati tem invalidom, ali sprejeti kakšno avtentično razlago ali karkoli, nimam pač ideje, pač sprašujem. Ker ta besedica 'lahko' po mojem to dopušča, torej, da lahko pridobijo nove pravice, lahko pa potem ohranijo stare. In mogoče bi bilo smiselno tudi na ZPIZ-u preveriti, ministrstvo ali pa … ali so potem v vseh primerih, ali so </font><br/>
<br/>
<b><font size="4">8. TRAK: (AB) – 18.35</font></b><br/>
<br/>
<font size="4">	(nadaljevanje) potem v vseh primerih ali so delali po diskrecijski pravici, ali so kar v vseh primerih zniževali. Mislim, da teh primerov, ki so jim znižali nadomestila, ni bilo tako malo žal v praksi.</font><br/>
<font size="4">	Tako da jaz sem pač ta pomislek morala izpostaviti, ker tudi to … ker se torej teh znižanj, pravic je kar nekaj. In ljudje so pač ob tem, ko se jim poslabša zdravstveno stanje, se jim še poslabša finančno stanje in zadeve res niso enostavne in mislim, tako kot ste rekli, da bi res bila potrebna neka prevedba ali nekaj, da bi bilo to za vse skupaj približno enako ali pa pač bolj pravično. Zdaj, kaj lahko naredimo na tem, pa ne vem. Ampak jaz mislim, da ta besedica 'lahko' dopušča oboje, torej da lahko, da ohranijo to nadomestilo, lahko pa da vzamejo te pravice, ki so bile tudi na novo dane, kot je poklicna rehabilitacija. Tako da jaz ne vem, jaz se bom pri tem glasovanju vzdržala. </font><br/>
<font size="4">	</font><br/>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala.</font><br/>
<font size="4">	Bom pa zdaj takoj dala besedo Zakonodajno-pravni službi in mogoče bo lahko odgovorila na nekatere dileme, izpostavljene v vaši razpravi.</font><br/>
<font size="4">	Izvolite. </font><br/>
<br/>
<b><font size="4">	ANDREJA KURENT: </font></b><font size="4">Ja, hvala lepa za besedo in za vprašanje.</font><br/>
<font size="4">	Tle je treba ponovno izpostavit, da je mnenje Zakonodajno-pravne službe pravno mnenje, ne moremo iti v vsebino, kot je šla lahko Vlada. Vedno pa odgovarjamo kot nasprotni udeleženec. To pomeni, Državni zbor je v bistvu že dvakrat sprejel ZPIZ-1, ZPIZ-2 identično ureditev. Kaj so bili tedanji razlogi zakonodajalca, je najbolj razvidno iz komentarja ZPIZ-1. V tem delu je obširnejši, kot komentar ZPIZ-2. Mi smo se na vse to sklicevali v našem mnenju. 	</font><br/>
<font size="4">	Dodatno bi pa rada povedala, čeprav je to bolj vsebinska zadeva, ker izpostavljate besedico 'lahko', čisto pravilno. Vendar po našem razumevanju je v teh treh primerih zavod ni izkoristil te pravice, dvakrat je zavrnil oziroma dvakrat je znižal, zato je prišlo do tega spora sploh. Jaz sem razumela vladno mnenje, da nekako malo očitka že Zavodu za pokojninsko in invalidsko zavarovanje, da gre po avtomatizmu, če sem lahko kaj odgovorila, kaj v pomoč. Gre pa pač za pravno mnenje in Državni zbor mora dat kot nasprotni udeleženec s pomisleki ali brez.</font><br/>
<br/>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala.	</font><br/>
<font size="4">	Torej sedaj bomo torej glasovali o zahtevi pod točko 2. Preden pa bomo glasovali, naj še povem, da gospoda Aljaža Kovačiča nadomešča gospod Edvard Paulič. Torej dajem na glasovanje zahtevo pod točko 2. </font><br/>
<font size="4">	Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Mnenje pod točko 2 je sprejeto.</font><br/>
<font size="4">	Sedaj dajem na glasovanje mnenje pod točko 3.</font><br/>
<font size="4">	Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	In glasujemo še o mnenju pod točko 4.</font><br/>
<font size="4">	Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je tudi to mnenje sprejeto. </font><br/>
<font size="4">	In zaključujem to točko dnevnega reda in s tem tudi 55. nujno sejo odbora. Vsem, ki ste prisostvovali tej seji, se zahvaljujem za sodelovanje. Naj povem, da se pa mi vidimo ob 19. uri, ko bomo pričeli 54. nujno sejo odbora na zahtevo Socialnih demokratov. Najlepša hvala, da ste bili z nami in vidimo se ob 19ih. </font><br/>
<br/>
<b><font size="4">Seja je bila zaključena 3. maja ob 18.39.</font></b>
</root>