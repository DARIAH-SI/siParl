<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA NADZOR JAVNIH FINANC</font></b><br/>
<b><font size="4">2. nadaljevanje 30. nujne seje</font></b><br/>
<br/>
<b><font size="4">(15. oktober 2021)</font></b><br/>
<br/>
</p></div><br/>
<b><font size="4">Sejo je vodil Igor Peček, predsednik Komisije za nadzor javnih financ.</font></b><br/>
<b><font size="4">Seja se je začela ob 11.02.</font></b><br/>
<br/>
<b><font size="4">	PREDSEDNIK IGOR PEČEK: </font></b><font size="4">Lepo pozdravljeni članice in člani Komisije za nadzor javnih financ, vsi prisotni!</font><br/>
<font size="4">	Pričenjam 2. nadaljevanje 30. nujne seje Komisije za nadzor javnih financ.</font><br/>
<font size="4">	Obveščam vas, da sem do začetka seje prejel eno opravičilo, in sicer se seje ne more udeležiti gospod Zmago Jelinčič. Na seji pa s pooblastili sodelujejo gospod Matjaž Han, ki nadomešča gospoda Janija Prednika iz Poslanske skupine SD, gospa Janja Sluga iz kvote Nepovezanih poslancev, gospod Franci Kepa, ki nadomešča gospoda Franca Breznika iz Poslanske skupine SDS, gospod mag. Andrej Rajh, ki nadomešča gospo mag. Alenko Bratušek iz Poslanske skupine SAB. </font><br/>
<br/>
<font size="4">	Prehajamo na </font><b><font size="4">prekinjeno 1. točko dnevnega reda, to je Sum na netransparentne in potencialno koruptivne lobistične stike Janeza Janše z dobavitelji opreme in drugih pripomočkov javnim zdravstvenim zavodom in drugim proračunskih porabnikom. </font></b><br/>
<font size="4">	Gre za nadaljevanje obravnave. Poslanske skupine LMŠ, SD, Levica, SAB in NP so 18. 8. 2021 na Komisijo za nadzor javnih financ naslovile zahtevo za sklic nujne seje z navedeno točko dnevnega reda. Komisija je na 1. nadaljevanju 30. nujne seje, 16. 9. 2021, sprejela sklep, da se seja ponovno prekine ter se obravnava četrtega slepa predlagateljev seje nadaljuje, ko bo mogoče zagotoviti tudi udeležbo predsednika Vlade na seji komisije. Predsednik Vlade se glede vabila komisije z dne 16. 9. 2021, v katerem so bili predlagani trije možni termini za sklic seje in tudi možnost, da sporoči ustrezen termin odzval z opravičilom zaradi že potrjenih obveznosti v okviru </font><br/>
<br/>
<b><font size="4">2. TRAK (VI) 11.05</font></b><br/>
<br/>
<font size="4">	(nadaljevanje) opravljanja funkcije in se seje ne bo udeležil. Opravičilo ste članice in člani komisije tudi prejeli. Na sejo so bili vabljeni Robert Pavšič v imenu predlagateljev zahteve, Janez Janša predsednik Vlade, ki se je, kot rečeno, opravičil, dr. Božo Predalič državni sekretar na Ministrstvu za notranje zadeve, ki se je tudi opravičil, Tomaž Vesel predsednik Računskega sodišča, ki se je tudi opravičil, dr. Robert Šumi predsednik Komisije za preprečevanje korupcije, ki je z nami – Lepo pozdravljeni! – Andrej Marčič iz podjetja Marn d.o.o. in Komisija za preprečevanje korupcije. </font><br/>
<font size="4">	Prehajamo na odločanje o predlogu sklepa predlagateljev seje pod številko 4, ki se glasi: »Komisija za nadzor javnih financ predlaga Vladi naj v prihodnje zagotovi, da vsi njeni  funkcionarji sprotno in v skladu z zakonom prijavljajo lobistične stike.« Želi kdo o predlogu sklepa razpravljati? Predlagatelj, gospod Robert Pavšič. Izvolite. </font><br/>
<br/>
<b><font size="4">	ROBERT PAVŠIČ (PS LMŠ):</font></b><font size="4"> To je sedaj postala že kar maratonska seja in dejansko razkriva en širši problem, kot le ta, da se predsednik Vlade seje noče udeležiti in odgovarjati na vprašanja glede suma lobističnih stikov, predvsem nezakonitih na Mavriciju, kjer so igrali golf na preživljanju počitnic na jahtah, pa srečevanju v dnevnih sobah. In vse kar lahko kot predlagatelj in poslanec sklepam je, da kdor molči soglaša. Zame molk v tem primeru pomeni priznanje krivde. Ker če noče pojasnjevati parlamentarnemu odboru, parlamentarni komisiji oziroma redni komisiji za nadzor javnih financ kakšno je bilo ozadje vseh teh srečanj, potem dejansko svojo vlogo v tem vidi kot nekaj kar ni bilo ravno v redu ali pa celo zakonito. Ko govorim o širšem problemu gre predvsem za nespoštovanje Ustave. Pa bom kar prebral, tako da bo tudi gospod Janša slišal ali pa nekdo, ki mu bo tole povedal. 110. člen Ustave piše: »Vlado sestavljajo predsednik in ministri. Vlada in posamezni ministri so v okviru svojih pristojnosti samostojni in odgovorni Državnemu zboru.« Torej, udeležba na Komisiji za nadzor javnih financ ali pa na kateremkoli drugem delovnem telesu Državnega zbora ni stvar izbire, ampak je ustavna kategorija, ki jo morajo tako ministri kot tudi prvi minister, kar je predsednik vlade, spoštovati. Pa jo očitno ne. Ampak tega smo tudi že vajeni. Ni samo Ustava problem. Poslovnik Državnega zbora, ki ga seveda tudi predsednik Vlade pozna, v 235. členu pravi: »Predsednik vlade in ministri predstavljajo Vlado v Državnem zboru.«, kar nekaj alinej je… Recimo peta alineja: »Če sta minister in državni sekretar zadržana zaradi obveznosti v institucijah Evropske unije ali zaradi mednarodnih obveznosti ju lahko na seji delovnega telesa nadomešča generalni direktor direktorata v ministrstvu. Tako nadomeščanje pa je na seji Državnega zbora mogoče le, če se tako odloči Kolegij predsednik Državnega zbora.« Tudi poslovniških zahtev nismo izpolnili oziroma jih ni izpolnila vlada, ne predsednik vlade, ne ministri, nihče. Danes se sprašujem, ali sploh ima smisel nadaljevati to sejo. Če ja, potem to agonijo nadaljujemo. Če ne, pa to agonijo prekinemo. Ampak seveda z jasno obsodbo ravnanja, to je nedopustno in derogira vlogo Državnega zbora. In je nesmiselno. Tako da ne bom predlagal več, da se seja prekine, ampak da odglasujemo glede tega sklepa in sejo zaključimo. </font><br/>
<br/>
<b><font size="4">	PREDSEDNIK IGOR PEČEK:</font></b><font size="4"> Hvala lepa, predlagatelju. Želi besedo še kdo? Ugotavljam, da ne. Zato razpravo zaključujem. Prehajamo na glasovanje </font><br/>
<br/>
<b><font size="4">3. TRAK (VI) 11.10</font></b><br/>
<br/>
<font size="4">	(nadaljevanje) o predlogu sklepa. Želi kdo obrazložiti svoj glas? Preden pa glasujemo bi prebral še eno pooblastilo, in sicer poslanec gospod Jože Lenart nadomešča poslanko gospo Andrejo Zabret iz Poslanske skupine LMŠ. Glasujemo. </font><br/>
<font size="4">	Kdo je za? (6 članov.) Je kdo proti? (2 člana.)</font><br/>
<font size="4">	Ugotavljam, da predlagani sklep sprejet.</font><br/>
<font size="4">	S tem zaključujem to točko dnevnega reda in 2. nadaljevanje 30. nujne seje komisije. </font><br/>
<font size="4">	Hvala lepa. </font><br/>
<br/>
<b><font size="4">Seja se je končala 15. oktobra 2021 ob 11.13.</font></b>
</root>