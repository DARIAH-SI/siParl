<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>77. seja</b><br/>
<br/>
<b>(11. september 2020)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 9.01. </b><br/>

<ul>1.	<b>TRAK: (DAG) </b></ul>
<br/>
<b>	PREDSEDNIK IGOR ZORČIČ: </b>Spoštovani kolegice in kolegi!<br/>
Začenjam 77. sejo Kolegija predsednika Državnega zbora.<br/>
	Obveščam vas, da sem vas včeraj obvestil, da je 2. točka umaknjena z dnevnega reda današnje seje. Posredoval sem vam gradivo k 3., 4. in 5. točki dnevnega reda.<br/>
	Glede nadomeščanja zaenkrat nimam priloženih pooblastil. <br/>
<br/>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b><br/>
<b>	</b>Predlog ste prejeli s sklicem seje kolegija. <br/>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o varstvu okolja. <br/>
	Želi besedo predstavnik Vlade? (Da.)<br/>
Dr. Božo Predalič, imate besedo. <br/>
<br/>
	<b>DR. BOŽO PREDALIČ: </b>Hvala lepa za besedo, gospod predsednik.<br/>
	Vlada predlaga skrajšani postopek zato, ker gre v tem konkretnem primeru za implementacijo evropske zakonodaje. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Odpiram razpravo. Ker ne želi nihče razpravljati, razpravo zaključujem.<br/>
	Na glasovanje dajem naslednji predlog sklepa: »Predlog zakona o spremembah in dopolnitvah Zakona o varstvu okolja se obravnava po skrajšanem postopku.« Glasujemo.<br/>
	Kdo je za? (NSi, SDS, SNS, DeSUS, SMC.) Kdo je proti? (…) Vzdržani? (Levica, LMŠ, SAB.)<br/>
	Ugotavljam, da je predlog sprejet.<br/>
	S tem zaključujem to točko dnevnega reda.<br/>
<br/>
	Prehajamo na <b>3. TOČKO DNEVNEGA REDA – DOGOVOR O PRIPRAVI SKLICA 20. SEJE DRŽAVNEGA ZBORA, KI SE BO PRIČELA V PONEDELJEK, 21. SEPTEMBRA 2020.</b><br/>
<b>	</b>Novo gradivo k tej točki ste prejeli včeraj. <br/>
	Preden dam besedo, bi rad opozoril na tri zadeve: <br/>
	Na sklic 20. seje zbora bom uvrstil tudi Predlog akta o notifikaciji nasledstva sporazumov nekdanje Jugoslavije z Združenimi državami Amerike, ki ostajajo v veljavi med Republiko Slovenijo in Združenimi državami Amerike. <br/>
	Nadalje, Vlada predlaga zboru, da Predlog odloka o spremembah Odloka o okviru za pripravo proračuna sektorja država za obdobje 2020-2022 obravnava skupaj s Predlogom rebalansa državnega proračuna za letošnje leto, saj se predlog odloka veže na predlog rebalansa. Odbor za finance bo danes obravnaval predlog odloka. Če bo najkasneje do ponedeljka dopoldne pripravljeno poročilo za sejo zbora, bom predlog rebalansa in predlog novele Zakona o izvrševanju proračunov Republike Slovenije za leti 2020 in 2021 skupaj s predlogom odloka uvrstil na sklic 20. seje zbora. Če odbor ne bo uspel zaključiti obravnave predloga odloka, pa bo najverjetneje treba ta proračunski paket obravnavati na izredni seji zbora. <br/>
	In še zadnje, skladno s predlogom Odbora za obrambo bom na dnevni red te seje uvrstil tudi drugo obravnavo Predloga zakona o zagotavljanju sredstev za investicije v Slovenski vojski v letih 2021-2026. Opozarjam pa, da če bi morebiti bili izpolnjeni pogoji tudi za tretjo obravnavo na tej seji, zbor o predlogu zakona v celoti ne bo odločal. Vložen je namreč predlog za razpis posvetovalnega referenduma o vprašanju, ki je vsebina tega predloga zakona. Predlog za razpis posvetovalnega referenduma in navedeni predlog zakona sta vsebinsko povezana. Zbor mora pri odločanju o predlogu zakona upoštevati 28. člen Zakona o referendumu in ljudski iniciativi, kar pomeni, da pred odločitvijo o <br/>
<br/>
<b>2. TRAK: (TB) – 9.05</b><br/>
<br/>
	(nadaljevanje) predlogov za razpis referenduma ne sme dokončno odločiti o predlogu zakona.<br/>
	Odpiram razpravo. Ni želje po razpravi. Zaključujem. Torej, v skladu z dogovorom bom pripravil sklic 20. seje Državnega zbora. Posredovan vam bo najkasneje v ponedeljek.<br/>
	S tem zaključujem to točko dnevnega reda.<br/>
<br/>
	Prehajamo na <b>4. TOČKO - TERMINSKI PROGRAM DELA DRŽAVNEGA ZBORA ZA OKTOBER 2020.</b> Novo gradivo k tej točki ste prejeli včeraj.<br/>
	Odpiram razpravo. Ni želje po razpravi. Zaključujem razpravo.<br/>
	Prehajamo na glasovanje. Na glasovanje dajem naslednji sklep: »Sprejme se terminski program Državnega zbora za oktober.« Glasujemo.<br/>
	Kdo je za? (Soglasno sprejeto.) Kdo je proti? (Nihče.)<br/>
	Ugotavljam, da je soglasno sprejeto.<br/>
	S tem zaključujem to točko dnevnega reda.<br/>
<br/>
	Prehajamo na <b>5. TOČKO - OKVIRNI TERMINSKI PROGRAM DELA DRŽAVNEGA ZBORA ZA NOVEMBER 2020.</b> Novo gradivo k tej točki ste prejeli včeraj. Glede na odločitev kolegija s 1. točke, ugotavljam, da je bil sprejet predlog, da se po skrajšanem postopku obravnava Predlog zakona o spremembah in dopolnitvah Zakona o varstvu okolja, zato ostane na okvirnem terminskem programu za november 2020.<br/>
	Odpiram razpravo. Ni želje po razpravi. Zaključujem razpravo.<br/>
	Na glasovanje dajem naslednji sklep: »Sprejme se okvirni terminski program Državnega zbora za november 2020.« Glasujemo.<br/>
	Kdo je za? (Soglasno sprejeto.) Kdo je proti? (Nihče.)<br/>
	Ugotavljam, da je soglasno sprejeto.<br/>
	S tem zaključujem to točko dnevnega reda.<br/>
<br/>
	Prehajamo na <b>6. TOČKO – RAZNO.</b><br/>
	Želi kdo besedo? (Da.)<br/>
Kolega Miha Kordiš.<br/>
<br/>
<b>MIHA KORDIŠ (PS Levica):</b> Hvala za besedo, predsedujoči.<br/>
Poslanska vprašanja so eden izmed ključnih inštrumentov, ki jih ima izvoljena veja oblasti za nadzorovanje dela izvršne veje oblasti, ampak je pod to Vlado kar prešlo v navado, da se z vprašanji, ki jih postavljamo poslanke in poslanci, zamuja in se gre celo tako daleč, da se, očitno, kot lahko tolmačimo tovrstna dejanja, informacije namerno skriva.<br/>
Vam bom navedel ene par primerov, s katerimi imamo problem v Levici in z Ministrstvom za obrambo. Postavili smo poslansko vprašanje v zvezi z volili 4x4 humvee poslansko vprašanje, odgovor je zamujal za 22 dni. Poslansko vprašanje v zvezi s skladnostjo politike prve uporabe jedrskega orožja s strani Nato pakta. Odgovor na poslansko vprašanje je zamujal 29 dni. 22 dni je – pardon, 21 dan – je potreboval odgovor na vprašanje za dopolnitev, povezano z tem jedrskim orožjem in uporabo s strani Nato pakta, pa poškodbe na služenju vojaškega roka, 52 dni. Rok je 30 dni. Poslansko vprašanje v zvezi z ureditvijo helikopterske nujne medicinske pomoči, 60 dni - skoraj dva meseca. Poslansko vprašanje v zvezi z vojaškimi grožnjami, 31 dni in tako naprej, po temu seznamu.<br/>
Predsedujoči, mislim, da je to absolutno nesprejemljivo in vas pozivam, vse prisotne navsezadnje, da ta kolegij obsodi tovrstno izogibanje odgovornosti in skrivanju podatkov, ki se ga grejo na Ministrstvu za obrambo, vi, predsedujoči pa, da pozovete ministra za obrambo, naj svoje ravnanje spremeni, da o tovrstnem ravnanju pa obvestite tudi predsednika Vlade, gospoda Janeza Janšo.<br/>
Matej Tonin je, ko smo ga na seji odbora izzvali o tem, zakaj skriva podatke, v zvezi z nakupom orožja in še kaj drugega, dejal, češ, poslanska vprašanja, ki nam jih pošilja Levica, so nekako silno kompleksna, zato ministrstvo potrebuje neke dolge roke, zato, da nanje odgovori, če je potrebno, krši tudi poslovniška določila, ampak vam bom dal en primer tega, kako izgledajo odgovori Ministrstva za obrambo, na vprašanja, ki jih v Levici postavljamo.<br/>
Odgovor na pisno poslansko vprašanje v zvezi z nakupom raket. Citiram: »Zakon o zagotavljanju sredstev za investicije v Slovenski vojski v letih 2021 do <br/>
<br/>
<b>3. TRAK: (SB) – 9.10</b><br/>
<br/>
	(nadaljevanje) do 2026 predvideva tudi nakup protioklepnih sistemov in sistemov za zračno obrambo primarno zelo kratkega dosega vključno s pripadajočo opremo. Podrobnosti o nakupih bodo določene tekom priprave investicijske dokumentacije. Pri celotnem procesu bomo izhajali iz splošnega dolgoročnega programa razvoja in opremljanja Slovenske vojske ter strokovnih parametrov, ki jih bo skozi pripravo investicijske dokumentacije opredelila Slovenska vojska.« Konec citata in konec odgovora Ministrstva za obrambo na naše poslanko vprašanje.<br/>
	En sam odstavek, nekaj vrstic. Zelo očitno gre tu za zavajanja in za skrivanja informacij, ki je pod to Vlado prišlo v navado, očitno še posebej ministrom iz vrste Nove Slovenije. Ni namreč gospod Matej Tonin edini, ki informacije skriva. Recimo dve poslanski vprašanji, ki smo jih naslovili na MDDSZ v zvezi z investicijami v domove starejših občanov. To poslansko vprašanje še kar ni odgovorjeno, pa teče 52 dan. Ali pisno poslansko vprašanje v zvezi s plačilom oskrbnin v domovih za starejše občane 54 dni. Zelo očitno gre za neko prakso za namerno politično strategijo, ki izigrava, krši poslovniška določila zato, da skriva informacije in skriva podatke medtem ko pa ministri v svojih intervencijah zelo očitno razlagajo takšne in drugačne interpretacije svojih dejanj, ki srečanja s podatki in realnostjo ne preživijo, zatorej to ne preseneča, da ko se poslanci črno na belem na ta ministrstva obrnemo, odgovorov ne dobimo.<br/>
	Še več. Ta poslanska vprašanja, ki so bila tematizirana z nakupom orožja, torej teh 780 milijonov evrov, je očitno ministrstvo vendarle pripravilo na zalogo, ampak nam jih ni poslalo, ker kako si sicer lahko tolmačimo dejstvo, da so eno uro pred sejo, ki je to vprašanje obravnavalo, ta poslanska vprašanja začela na naslov poslanske skupine Levice, pardon odgovore na ta poslanska vprašanja začeli prihajati serijsko. Se pravi bila so pripravljena, bila so pripravljena na zalogo, ampak jih je ministrstvo skrivalo do zadnjega hipa, eno uro pred sejo je pa poslalo vsa v kompletu, potem, ko so nekatera zamujala tudi po dva meseca. Tako, da predsedujoči, mislim, da je vaša naloga v tem primeru ohraniti integriteto Državnega zbora, pozvati Vlado k drugačnemu ravnanju in o tovrstni ošabnosti ministrov, ki kršijo poslovniška določila obvestiti tudi predsednika Vlade.<br/>
	Hvala. <br/>
<br/>
<b>	PREDSEDNIK IGOR ZORČIČ:</b> Spoštovani kolega Kordiš, jaz sem to vašo pobudo pred časom že prejel in sem seveda na njo tudi odreagiral. Namreč, dne 7. 9. sem poslal ministru za obrambo mag. Mateju Toninu dopis in ga pozval naj spoštuje določbe Poslovnika prvega odstavka 249. člena, ki določa, da minister na vprašanje odgovori v 30-ih dneh.<br/>
	Skratka na to vašo pobudo in na te pomisleke, ki ste jih »glih« kar izpostavil oziroma problematiko, sem ministra opozoril, ta dopis sem poslal v vednost tudi predsedniku Vlade, Vladi, ostalimi naslovnikom z njim ste bili nenazadnje seznanjeni tudi v poslanski skupini Levica. Mogoče samo to tudi za v bodoče, ko bomo obravnavali pod točko razno, v dolgoletni parlamentarni praksi se je uveljavilo pravilo, da vodje poslanskih skupin predsedniku DZ vsaj dve uri pred sejo Kolegija posredujejo zadeve za obravnavo pod točko razno, in sicer z namenom, da se lahko pripravimo, ampak ne glede na to jaz imam ta dopis danes tu, se pravi nekaj gradiva imamo, imamo tudi predstavnike Vlade, če lahko karkoli mogoče še odgovorite gospodu Kordišu, bi vas prosil.<br/>
	Dr. Predalič, imate besedo. <br/>
<br/>
<b>	DR. BOŽO PREDALIČ:</b> Hvala za besedo, gospod predsednik.<br/>
	Skušal bom biti kratek in povzeti bistvo. Več kot očitno je, da stranka Levica nasprotuje Slovenski vojski, da bi stranka Levica slovensko vojsko najraje ukinila in zato imamo včasih občutek, da išče dlako v jajcu tudi tam kjer te dlake ni. Nikakor pa ne drži trditev poslanca Kordiša, da Vlada skriva, da ministrstvo skriva podatke, kajti, če bi skrivalo jih tudi v zamujenem roku ne bi dobili, ampak jih enostavno ne bi dobili. Za mene, jaz osebno smatram, da je nekaj skrito, če tega nihče ne vidi, res pa je, da so mnogokrat vprašanja <br/>
<br/>
<b>4. TRAK: (NB) – 9.15</b><br/>
<br/>
	(nadaljevanje) stranke Levica precej kompleksna, tako kot je tudi minister povedal in je potrebno kakšen dan več, da se lahko odgovori, zato za zamude se jaz v imenu Vlade opravičujem. Kot pa sem dejal še enkrat, če bi Vlada skrivala, potem teh podatkov ne bi dobili, jih pa dobite. <br/>
	Hvala. <br/>
<br/>
<b>	PREDSEDNIK IGOR ZORČIČ:</b> Replika. <br/>
<br/>
<b>	MIHA KORDIŠ (PS Levica): </b>Hvala za besedo, predsedujoči.<br/>
Prej sem prebral, citiral enega izmed odgovorov, ki ga je Ministrstvo za obrambo poslalo na poslansko vprašanje Levice v zvezi z nakupom raket znotraj tega 780 evrov težkega orožarskega posla, sem vam res zdi, da je bil to odgovorov iz katerega se da razbrati kakršnokoli konkretno informacijo. Eden odstavek je dolg. Odgovor je nekajkrat krajši od poslanskega vprašanja, gospod Predalič. Skratka, odgovori na naša poslanska vprašanja najprej zamujajo, zamujajo serijsko, mimo poslovniških določil, potem pa pridejo še v neki taki obliki, kjer je zelo očitno, da si Ministrstvo ni vzelo niti pet minut za to, da bi nanje zares odgovorilo. Dejstvo, da so vsi odgovori prišli praktično hkrati, eno uro pred sejo za katere so informacije vsebovane v te odgovore pertimentih, pa pravi tudi, da so bili ti odgovori pripravljeni v naprej in zadržani do zadnjega možnega trenutka. Skratka namerno skrivanje informacij in sabotiranje demokracije. In če se bo taka praksa nadaljevala, bo Državni zbor izgubil še tiste neke integritete kakor jo v temu trenutku ima. Seveda je ne bo izgubil sam od sebe, ampak jo bo zminirala, uničila Vlada, ki se na demokracijo požvižga. Zato v Levici želimo in vztrajamo, da se s tovrstno prakso preneha. Poslanska vprašanja so eden izmed ključnih inštrumentov, ki jih imamo v izvoljeni veji oblasti, da nadziramo, da spremljamo kaj izvršna veja, torej ministrstva, Vlada, sploh počno. In če se Vlada nonšalantno in njeni ministri nonšalantno požvižgajo na ta demokratični instrument, je pač zelo očitno, da si nadzora demokracije ne želijo, verjetno zardi tega, ker to kar počnejo ni v javnem interesu. Ampak to je konjunktura, to je sklepanje, rajše bi tukaj naredil piko in si želim, da se tovrstno izogibanje odgovornosti in podajanje odgovorov na naša poslanska vprašanja, skrivanje informacij preneha za v bodoče. <br/>
<br/>
<b>	PREDSEDNIK IGOR ZORČIČ:</b> Kolega Reberšek. <br/>
<br/>
<b>	ALEKSANDER REBERŠEK (PS NSi): </b>Hvala lepa za besedo.<br/>
Državni zbor izgublja integriteto ravno zaradi takih poslancev kakor je Miha Kordiš. Levica sedi v opoziciji in piše neumna vprašanja, ko so pa imeli možnost prevzeti odgovornost, pa tega niso naredili. Poslanec Levice se dela norce iz lastnega naroda, dela se norce iz Slovenske vojske, dela se norce iz obrambnega ministra in še koga. Treba je povedati tudi drugo plat tega kovanca oziroma drugo plat medalje. V šestih mesecih so poslanci Levica postavili 178 vprašanj, kar je 30 vprašanj na mesec. S tem bom rekel, ni nič narobe, je pa narobe z nekimi dosti neumnimi vprašanji. Eno izmed teh vprašanj pa je bilo tudi ali se Slovenska vojska ali enote znotraj nje urijo za primer državljanske vojne. Če da. Kako bi Slovenska vojska delovala v tej državljanski vojni? Koliko moraš pokaditi, da kaj takega lahko sploh napišeš? Gre enostavno za nadaljevanje zavržne prakse popolnega nespoštovanja, pobalinskega odnosa do ustavnih institucij te države. Zresnite se, prosim. <br/>
<br/>
<b>	PREDSEDNIK IGOR ZORČIČ:</b> Replika, kolega Kordiš. <br/>
<br/>
<b>	MIHA KORDIŠ (PS Levica): </b>Ker nima absolutno nikakršne osnove poslanec Nove Slovenije žali, napada, med tem ko njegovi ministri kršijo poslovniška določa in skrivajo informacije o tem kar počno. Mene bi bilo na njegovem mestu sram. Sram, ker ruši demokracijo. Pa se ne pogovarjamo samo o orožju. Ne pogovarjamo se samo o Ministrstvu za obrambo, ne glede na to kako gospod Reberšek poskuša z nekimi floskulami nas v Levici sedaj napadati kaj se gremo. Ministrstvo za delo. Gospod Reberšek, neprestano se po televiziji v vaši stranki hvalite koliko domov za starejše boste zgradili, potem pa… <br/>
<br/>
<b>	PREDSEDNIK IGOR ZORČIČ:</b> Kolega Kordiš, ne širimo zdaj še <br/>
<br/>
<b>5. TRAK: (DAG) – 9.20</b><br/>
<br/>
<b>	</b>(nadaljevanje) na domove za ostarele, te točke… <br/>
<br/>
	<b>MIHA KORDIŠ (PS Levica): </b>Pisno poslansko vprašanje… <br/>
<br/>
<b>	PREDSEDNIK IGOR ZORČIČ: </b>… pisna poslanska vprašanja…<br/>
<br/>
	<b>MIHA KORDIŠ (PS Levica): </b>… v zvezi z investicijami v domove starejših občanov in druge socialnovarstvene zavode za odrasle v obdobju 2021-2026, 52 dni že zamuja odgovor na to poslansko vprašanje. Zakaj? Zaradi tega, da lahko ministri in poslanci Nove Slovenije pred kamerami lažejo, kaj vse se bo na tem področju dogajalo. Ko jih pa vprašamo, kaj in kako se s temi izgradnjami dogaja, pa informacije skrivajo in nas v Levici, ki si za nadzor izvoljene veje oblasti nad izvršno vejo oblasti prizadevamo, napadajo. Ali v zvezi s plačilom oskrbnin v domovih za starejše občane, še kar ni odgovorjeno na poslansko vprašanje, 54 dni, skoraj dva meseca! Gospod Reberšek, če niste sposobni odgovarjati niti na poslanska vprašanja, potem ste še toliko manj sposobni voditi ministrstva, izpeljati nekoruptiven nakup orožja ali zgraditi dodatne domove starejših občanov. <br/>
<br/>
<b>	PREDSEDNIK IGOR ZORČIČ: </b>Kolega Brane Golubović. <br/>
<br/>
	<b>BRANE GOLUBOVIĆ (PS LMŠ): </b>Hvala lepa.<br/>
	Poslanska vprašanja so eno izmed orodij opozicije in njihov cilj je, da opozicija dobi določene informacije in odgovore, tudi zato, da se lahko pripravi kvalitetno na seje delovnih teles ali na sejo Državnega zbora. In za to so med drugim tudi postavljeni roki, in ta rok je po poslovniku 30 dni, ni 45, ni 50, ni 60, ni 90 – je 30 dni. In proceduro se mora spoštovati, poslovnik se mora spoštovati. V nasprotnem primeru, če bomo tu dovolili, da se procedura ne enkrat krši, ne dvakrat krši, ne trikrat, ampak pogosto - tudi pri nas se to dogaja -, potem ne pričakujte od katerekoli stranke v Državnem zboru, da bo spoštovala poslovnik, ker ga nekateri pač ne spoštujejo. <br/>
	Druga stvar. Ne glede, kakšno vprašanje postavi poslanec Državnega zbora, ne glede, ali se tisti, ki mora odgovoriti, z njim strinja ali ne, se mora na to vprašanje spoštljivo in z verodostojnimi informacijami odgovoriti, to je tisti temelj demokracije. In integriteto si ruši Državni zbor in tudi Vlada v končni fazi ravno zaradi takih stvari – ker ne spoštujemo svojih pravil, pravil, ki smo jih v tej hiši tudi sprejeli. Če nekdo meni, da ni sposoben odgovoriti v 30 dneh, da so vprašanja prekompleksna za njegovo ekipo, ki nima znanja, recimo, lahko vedno zaprosi za podaljšanje roka tistega, ki sprašuje, se pravi, na nek spoštljiv način; in jaz verjamem, da druga stran bo vedno to tudi odobrila. V nasprotnem primeru pa, če ne kdo ni sposoben, je pa druga stvar ta, da lahko vladajoča koalicija spremeni poslovnik in napiše, da se bo odgovor enkrat pripravil. <br/>
	Hvala lepa. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Kolega Zmago Jelinčič. <br/>
<br/>
	<b>ZMAGO JELINČIČ PLEMENITI (PS SNS): </b>Hvala.<br/>
	Rad bi povedal samo nekaj besed. Ko je gospod Kordiš rekel, da gre za »orožarske posle«, mislim, da se tako ne govori. Orožarski posli so nekaj drugega, to je prodajanje in preprodajanje orožja, ne pa nakup orožja za obrambo lastne domovine. Ravno tako tudi ne vem, od kod gospodu Kordišu to, da bo šlo za kolektivne nakupe…<br/>
<br/>
<b>	PREDSEDNIK IGOR ZORČIČ: </b>Kolega Jelinčič, to ni replika, no, dajte…<br/>
<br/>
	<b>ZMAGO JELINČIČ PLEMENITI (PS SNS): </b>Ja, seveda je replika…<br/>
<br/>
<b>	PREDSEDNIK IGOR ZORČIČ: </b>O poslanskih vprašanjih se pogovarjamo. <br/>
<br/>
	<b>ZMAGO JELINČIČ PLEMENITI (PS SNS): </b>Ja, saj, to je gospod Kordiš govoril. Zdaj pa jaz ne smem govoriti, ali kaj? Samo motijo me te zadeve. Če pa je tako, potem pa, gospod predsednik, vi pristajate na to, da so ti posli decidirano orožarski posli in koruptivni nakupi. Jaz mislim, da imam pravico poseči vmes in reči, da to ni res. Ravno tako kot tudi tiste teze o državljanski vojni – prvič, to kaže, da v Levici ne vedo, kaj je država, ne vedo, kaj je državljanska vojna, ne vedo, kaj in kako se pride do državljanske vojne in kaj pripelje do tega. Zato jaz pravim, dajmo uporabljati točne izraze, ki <br/>
<br/>
<b>6. TRAK: (TB) – 9.25</b><br/>
<br/>
	(nadaljevanje) povejo tisto, kar povejo, ne pa nekaj približno, z namigi na kriminalna dejanja, na državljansko vojno in pa na korupcijo.<br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
	Kolega Matjaž.<br/>
<br/>
	<b>MATJAŽ HAN (PS SD):</b> Hvala lepa.<br/>
	Po moje smo malo, predsednik, zašli no. Enostavno je, 30 dni je rok za odgovore. Jaz mislim, da se mora vsak minister držat tega roka. Lahko je tudi kak dan čez, če se pač naredi, se verjetno pokliče poslanca, ko bi pač moglo bit, se mu pač reče, boš dobil v petih, šestih dneh dodatno odgovor. To se je dogajalo tudi prej, jaz se spomnim, ko smo bili v naši koaliciji, je večkrat Dejan Židan tudi opozoril generalnega sekretarja, da naj vpliva na svoje ministre in da ministri naj odgovarjajo na vprašanja. Zdaj pa, kakšna vprašanja so, Zmago, kajne, jaz sem veliko vprašanj prebral, včasih tudi vprašanje jaz ne razumem, od marsikaterega poslanca, da se razumemo… / oglašanje iz dvorane/ …Ja, je nimam… Take ne moreš imet, take ne moreš imet, kajne, ker…<br/>
Tako da, jaz pravim samo, predsednik, 30 dni je poslovniški rok in tega se moramo držat in če bo to praksa, potem to ni v redu. Da bo praksa, bom rekel, da se bojo ta vprašanja odgovarjala na 50, 60 dan, predlagam, da vsakič na kolegiju opozorimo in da dobimo seznam vseh, jaz predlagam, da dobimo seznam vseh vprašanj, ki zamujajo, ne glede na to, ali je to pri Toninu ali pa je to pri kateremkoli drugem ministru in da vidimo, ali je to praksa ratala ali je res mogoče, glede na težo vprašanja ali pa na, rado, da je rok daljši. Da ne bi zdaj iz tega delal pa politiko. / nerazumljivo/<br/>
<br/>
<b>PREDSEDNIK IGOR ZORČIČ: </b>Ja, Matjaž, moram reči, da se strinjam s tabo, to ni nič novega, kar se dogaja, na to opozarjajo tudi na koncu koncev SDS, v prejšnjih vladah. Mogoče se tega problema lotimo točno na ta način, da se, bom rekel, napravi lista oziroma, da se nekje evidentira, katera so vprašanja tista, ki pač zamujajo, je pa res to, da v Poslovniku tudi nikjer ne piše, koliko vprašanj naj se postavi in ko se zgodi poplava nekih vprašanj, jaz povsem razumem drugo stran, da je obremenjena s tem, kajne, da nimajo posebej zaposlenih ekip za odgovarjanje in da prihaja do zamud.<br/>
Tako da, opravili bomo en sestanek. S predstavniki Vlade se bomo skušali dogovorit, na kakšen način to zadevo spravit v okvire tistega, kar piše v Poslovniku.<br/>
Kolega Kordiš.<br/>
<br/>
	<b>MIHA KORDIŠ (PS Levica):</b> Hvala.<br/>
	Jaz mislim, da je to precej dobra ideja, mogoče za redna srečanja kolegija umestite na dnevni red pač točko, kot regularno, za katero pripravite gradivo o tem, katera pisna poslanska vprašanja so odgovorjena, pa niso odgovorjena oziroma tista, ki so že čez rok no, pa niso odgovorjena. Seveda je popolnoma razumljivo, da če je enkrat gneča, pa da pride dosti poslanskih vprašanj, pač par dni mogoče kakšno poslansko vprašanje zamudi. Ni prav, imamo poslovniški rok z razlogom, ampak za take stvari, pač, se da bit malo fleksibilen.<br/>
V temu slučaju pa, kakor se izrisuje na primeru Ministrstva za obrambo in Ministrstva za delo, gre pa pač za namerno skrivanje informacij in to, da si ti čez en mesec čez rok, da rabiš 60 dni za odgovor na vprašanje, potem je pa ta odgovor en odstavek, ki ne odgovori ničesar, imamo pa opravka očitno z neko zlonamernostjo, proti kateri zna pa zelo ugodno in blagodejno za demokracijo delovat to, da redno na kolegijih pač opozarjamo in pregledujemo to, katera poslanska vprašanja so čez rok in niso odgovorjena.<br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Zaključujem to točko in 77. sejo kolegija.<br/>
<br/>
<b>Seja se je končala 11. septembra 2020 ob 9.29.</b>
</root>