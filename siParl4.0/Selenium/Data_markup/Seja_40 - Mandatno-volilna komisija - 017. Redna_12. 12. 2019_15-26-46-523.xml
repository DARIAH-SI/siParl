<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA	</font></b><br/>
<b><font size="4">17. redna seja</font></b><br/>
<br/>
<b><font size="4">(12. december 2019)</font></b><br/>
<br/>
</p></div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 11.02 uri.</font></b><br/>
<br/>
<b><font size="4">1. TRAK: (ES)</font></b><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Pričenjam 17. redno sejo Mandatno-volilne komisije. Vse članice in člane komisije, vabljene ter ostale prisotne prav lepo pozdravljam.</font><br/>
<font size="4">	Obveščam vas, da so zadržani in se seje ne morejo udeležiti naslednje članice oziroma člani komisije: Violeta Tomić, Ferenc Horváth in Janja Sluga. Po pooblastilu pa nadomeščajo Robert Pavšič kolegico Lidijo Divjak Mirnik, Predrag Baković mag. Bojano Muršič in pa Eva Irgl Danijela Krivca.</font><br/>
<font size="4">	S sklicem seje ste prejeli naslednji dnevni red: 1. Določitev kandidacijskega postopka za imenovanje predsednice ali predsednika in devetih članov Nadzornega odbora Sklada za financiranje razgradnje Nuklearne elektrarne Krško in odlaganje radioaktivnih odpadkov iz Nuklearne elektrarne Krško. </font><br/>
<font size="4">	6. 10. 2019 in 11. 12. 2019 ste prejeli predloge za razširitev dnevnega reda z novimi 2., 3. in 4. točko, in sicer: 2. točka: Predlog sklepa o imenovanju članice in namestnice članice Sveta za sistem plač v javnem sektorju, 3. točka: Predlog za izvolitev v sodniško funkcijo na sodniško mesto Okrajne sodnice na Okrajnem sodišču v Kranju in 4. točka: Predloga za izvolitev v sodniško funkcijo na sodniški mesti Okrožnih sodnic na Okrožnem sodišču v Kranju. </font><br/>
<font size="4">	Ali želi kdo v imenu svoje poslanske skupine predstaviti stališče o predlogih za razširitev dnevnega reda  seje z navedenimi točkami? (Ne.)</font><br/>
<font size="4">	Prejel sem še eno pooblastilo: Mag. Andrej Rajh s pooblastilom nadomešča Mašo Kociper.</font><br/>
<font size="4">	V skladu s 64. členom Poslovnika Državnega zbora prehajamo na glasovanje o predlogih za razširitev. </font><br/>
<font size="4">	Prvo glasujemo o predlagani razširitvi dnevnega reda seje z novo 2. točko. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Sedaj glasujemo še o predlagani razširitvi dnevnega reda seje z novo 3. točko. Glasujemo.</font><br/>
<font size="4">	Kdo je za? (13 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	In glasujemo še o predlagani razširitvi dnevnega reda seje z novo 4. točko. Glasujemo.</font><br/>
<font size="4">		</font><br/>
<b><font size="4">2. TRAK: (ES) – 11.05</font></b><br/>
<br/>
<b><font size="4">	</font></b><font size="4">(nadaljevanje) Kdo je za? (13 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Nekatera gradiva za današnjo sejo ste prejeli v varovani predal v sistemu UDIS, saj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja vas prosim za predhodno opozorilo, saj moram v takem primeru v skladu s 101. členom poslovnika sejo zapreti za javnost.</font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – DOLOČITEV KANDIDACIJSKEGA POSTOPKA ZA IMENOVANJE PREDSEDNICE ALI PREDSEDNIKA IN DEVETIH ČLANOV NADZORNEGA ODBORA SKLADA ZA FINANCIRANJE RAZGRADNJE NUKLEARNE ELEKTRARNE KRŠKO IN ODLAGANJA RADIOAKTIVNIH ODPADKOV IZ NUKLEARNE ELEKTRARNE KRŠKO. </font></b><font size="4">Delovno gradivo z opisom postopka imenovanjem in predloga sklepa ste članice in člani prejeli v sistemu UDIS.</font><br/>
<font size="4">	Uvodna pojasnila: V skladu z drugim odstavkom 7. člena Zakona o Skladu za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško nadzoruje delo sklada Nadzorni odbor, ki ima predsednika in devet članov, ki jih imenuje in razrešuje Državni zbor. Statut Sklada za financiranje razgradnje Nuklearne elektrarne Krško in za odlaganje radioaktivnih odpadkov Nuklearne elektrarne Krško v 19. členu določa, da mandat članov Nadzornega odbora traja pet let in da so člani lahko ponovno imenovani. </font><br/>
<font size="4">	Zaradi izteka mandata Nadzornemu odboru v februarju 2020 mora Državni zbor imenovati novo predsednico oziroma predsednika in devet članov Nadzornega odbora sklada. Predlagam, da zaradi praznikov in parlamentarnih počitnic določimo nekoliko daljši rok za posredovanje predlogov kandidatov, in sicer do vključno 15. januarja 2020 in da s točko imenovanje novega Nadzornega odbora sklada širimo januarsko sejo Mandatno-volilne komisije, predvideno za 23. 1. 2020. </font><br/>
<font size="4">	Odpiram razpravo članic in članov komisije. Želi kdo razpravljati? (Ne.) Ugotavljam, da ne in zaključujem razpravo.</font><br/>
<font size="4">	Imamo še eno pooblastilo: Jernej Vrtovec nadomešča po pooblastilu Jožefa Horvata.</font><br/>
<font size="4">	Na glasovanje dajem naslednji predlog sklep: »Mandatno-volilna komisija pozove poslanske skupine, da je do vključno srede, 15. 1. 2020 posredujejo predloge kandidatov za predsednico ali predsednika in devet članov Nadzornega odbora Sklada za financiranje razgradnje Nuklearne elektrarne Krško in  odlaganje radioaktivnih odpadkov iz Nuklearne elektrarne Krško.« Glasujemo.</font><br/>
<font size="4">	Kdo je za? (15 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – PREDLOG SKLEPA O IMENOVANJU ČLANICE IN NAMESTNICE ČLANICE SVETA ZA SISTEM PLAČ V JAVNEM SEKTORJU.</font></b><font size="4"> Kot gradivo za to točko dnevnega reda ste prejeli: poziv poslanskim skupinam k predlaganju kandidatov, delovno besedilo predloga sklepa in seznam kandidatk, ki so objavljeni na spletni strani Državnega zbora z razširitvijo seje in predloga poslanske skupine, ki ste ju članice in člani komisije zaradi varstva podatkov prejeli v varovani sistem UDIS.</font><br/>
<font size="4">	Uvodna pojasnila: V skladu z drugim odstavkom 34. člena Zakona o sistemu plač v javnem sektorju predstavnika v Svet  za sistem plač v javnem sektorju imenuje tudi Državni zbor. Na podlagi odloka o ustanovitvi Sveta za sistem plač v javnem sektorju imenuje Državni zbor enega člana in enega namestnika člana. </font><br/>
<font size="4">	Glede na dopis Ministrstva za javno upravo z dne 27. 11. 2019, ki je Državni zbor obvestilo o poteku mandata članom in namestnikom članov Sveta za sistem plač v javnem sektorju, sem poslanske skupine pozval, da predlagajo kandidate za člana in namestnika člana. Predloge je posredovala Poslanska skupina Lista Marjana Šarca, ki za članico sveta predlaga generalno sekretarko Državnega zbora Uršulo Zore-Tavčar, za namestnico članice pa poslanko Lidijo Divjak Mirnik. Predloga sta popolna in pravočasna. </font><br/>
<font size="4">	Odpiram razpravo članic in članov komisije. Želi kdo razpravljati? (Ne.) Ugotavljam, da ne in zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se za članico Sveta za sistem plač v javnem sektorju </font><br/>
<font size="4">	</font><br/>
<b><font size="4">3. TRAK: (ES) – 11.10 </font></b><br/>
<br/>
<b><font size="4">	</font></b><font size="4">(nadaljevanje) imenuje Uršula Zore Tavčar, za namestnico članice pa Lidija Divjak Mirnik.« Glasujemo.</font><br/>
<font size="4">	Kdo je za? (13 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem tudi to točko dnevnega reda.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKRAJNE SODNICE NA OKRAJNEM SODIŠČU V KRANJU</font></b><font size="4">, ki ga je Državnemu zboru predložil Sodni svet. Del gradiva je objavljen pri EPI, obrazložen predlog Sodnega sveta pa ste zaradi varstva podatkov prejeli v varovani predal v sistemu UDIS.</font><br/>
<font size="4">	K tej in naslednji točki dnevnega reda je bil vabljen dr. Erik Kerševan, predsednik Sodnega sveta. Seje pa se udeležuje generalna sekretarka Sodnega sveta gospa Maja Rozman, ki jo prav lepo pozdravljam. </font><br/>
<font size="4">	Uvodna pojasnila: Sodni svet na podlagi 130. člena Ustave Republike Slovenije, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniško mesto okrajne sodnice na Okrajnem sodišču v Kranju izvoli Jasno Svršina. </font><br/>
<font size="4">	Želi generalna sekretarka Sodnega sveta dodatno obrazložiti predlog? (Ne.) Ugotavljam, da ne.</font><br/>
<font size="4">	Odpiram razpravo članic in članov komisije. Želi kdo razpravljati? (Da.)</font><br/>
<font size="4">	Izvolite, Anja Bah Žibert.</font><br/>
<br/>
<font size="4">	</font><b><font size="4">ANJA BAH ŽIBERT (PS SDS):</font></b><font size="4"> Hvala lepa, predsedujoči.</font><br/>
<font size="4">	Velikokrat smo se že pogovarjali o teh predlogih za imenovanje v sodniške funkcije. Tudi v preteklosti smo predvsem razpravljali o tem, da nismo imeli zadostne podatke o tem kdo je predlagan in da smo se pač kasneje težko ali težje odločali. Mislim, da se nekako z mano strinjate, da se je to izboljšalo, da sedaj dobivamo kar precej podatkov o samih kandidatih.</font><br/>
<font size="4">	Odpira pa se en drug problem. Slovenija je na skoraj najvišjem mestu takoj za Hrvaško po številu sodnikov na 100 tisoč prebivalcev. Bilo je rečeno, da bomo začeli to nekako zniževati in prišli nekako v povprečje Evropske unije. Glede na to, da praktično ni seje Mandatno-volilne komisije, ko ne bi obravnavali kakšen predlog imenovanje v sodniško funkcijo, me zanima kaj je s tem. Mislim ali se kar avtomatično imenuje nove ljudi, se pogleda res po razporeditvah. Ker glede na to, da smo še vedno zelo visoko, bi pričakovala, da bo teh imenovanj manj. Pa se to ne dogaja.</font><br/>
<font size="4">	Zato mogoče kakšno pojasnilo kaj delate konkretno na tem, da bomo zmanjšali število sodnikov na 100.000 prebivalcev. To Slovenijo na nek način tudi drago stane in dejstvo je, da če zmorejo druge države ne vem zakaj smo Slovenija samo praktično samo za sosednjo Hrvaško. Vsi ostali pa so daleč, še enkrat pokažem, daleč pod nami. Mogoče kakšno pojasnilo glede tega, ker se mi zdi, da so se začele pa stvari kar množično spet dogajati. Nekaj časa se mi je zdelo, da smo vendarle tukaj malo ustavili ta imenovanja, sedaj pa se mi zdi, da je zadnje čase tega zelo veliko.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	Mogoče lahko generalna sekretarka kaj odgovori? (Da.)</font><br/>
<font size="4">	Prosim.</font><br/>
<br/>
<font size="4">	</font><b><font size="4">MAJA ROZMAN:</font></b><font size="4"> Hvala lepa za besedo.</font><br/>
<font size="4">	To je samo eden podatek iz EU …, ki ste ga sedaj vi predstavila. Drugi podatek je ta, da smo že dolgo časa v samem vrhu po številu pripadlih sodnih zadev zaradi tega, ker imamo veliko zadev, ki jih druge države nimajo. Ne obravnava jih sodstvo. To je prava stvar.</font><br/>
<font size="4">	Druga stvar. Število sodnikov se je v zadnjih petih letih že skoraj približalo ciljni številki po strategiji sodstva 2020. </font><br/>
<font size="4">	Kar se pa tiče vseh teh številnih razpisov, to pa tudi Sodni svet zaznava, da se je število razpisov povečalo in število izbranih kandidatov povečalo, vendar se s tem nadomeščajo izpadli upokojeni sodniki, ki se odpovedujejo sodniški službi itd. Skratka število sodnikov se ne povečuje v tem trenutku, ampak se prilagaja temu, da se tudi na primer na upravnem področju z različnimi novimi pristojnostmi </font><br/>
<font size="4">	</font><br/>
<b><font size="4">4. TRAK: (ES) – 11.15</font></b><br/>
<br/>
<font size="4">	(nadaljevanje) Upravnemu sodišču nalaga številne pristojnosti in Upravno sodišče bo potrebovalo novem sodnike. Toliko na kratko.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa.</font><br/>
<font size="4">	Anja Bah Žibert, izvolite.</font><br/>
<br/>
<font size="4">	</font><b><font size="4">ANJA BAH ŽIBERT (PS SDS):</font></b><font size="4"> Sedaj ste izpostavili Upravno sodišče. Mi predlagamo oziroma tukaj imenujemo tudi na drugih sodiščih, kar veliko je bilo tega. Ni bilo samo Upravno sodišče tisto, ki je bilo najbolj izpostavljeno. </font><br/>
<font size="4">	Morda je res, da imamo nekih »pripadov« več, ampak poglejte, še vedno smo pa med državami, ki imamo čas sojenja ali pa sojenje v nerazumnem roku zelo veliko. To je velik problem slovenskega sodstva. Če bi gledali po tem, da imamo število sodnikov kar visoko, potem zagotovo ne bi smeli imeti sojenja v nerazumnem roku. Se pravi, nekaj vseeno tukaj še ni v redu in upam, da se bo tudi sodni sistem začel znotraj toliko očiščevati, da bomo tudi te stvari izboljšali. Nenazadnje je sodstvo, bom rekla, nekako v nalogi državljank in državljanov in ne obratno. Nismo državljani tukaj zaradi sodstva, ampak  obratno. Upam, da bomo to stanje izboljšali.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa, gospa Bah Žibert.</font><br/>
<font size="4">	Želi še kdo razpravljati? (Da.) Ugotavljam, da ne. Zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrajne sodnice na Okrajnem sodišču v Kranju izvoli Jasna Svršina.« Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">4. TOČKO DNEVNEGA REDA – PREDLOGA ZA IZVOLITEV V SODNIŠKO FUNKCIJO NA SODNIŠKI MESTI OKROŽNIH SODNIC NA OKROŽNEM SODIŠČU V KRANJU,</font></b><font size="4"> ki ga je Državnemu zboru predložil Sodni svet. Del gradiva je objavljen pri EPI, obrazložena predloga Sodnega sveta pa ste zaradi varstva podatkov prejeli v varovani predal v sistemu UDIS. </font><br/>
<font size="4">	Uvodna pojasnila: Sodni svet na podlagi 130. člena Ustave Republike Slovenije, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniški mesti okrožnih sodnic na Okrožnem sodišču v Kranju izvoli Tanjo Bizjak in Marušo Stroligo Petelin.</font><br/>
<font size="4">	Želi generalna sekretarka Maja Rozman dodatno obrazložiti predlog? (Ne.) Ugotavljam, da ne. Želi kdo od članic oziroma članov razpravljati? Ugotavljam, da ne. Zaključujem razpravo.</font><br/>
<font size="4">	Na glasovanje dajem naslednja predloga sklepov:</font><br/>
<font size="4">	1. »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožne sodnice na Okrožnem sodišču v Kranju izvoli Tanja Bizjak.« Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	2. »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožne sodnice na Okrožnem sodišču v Kranju izvoli Maruša Stroligo Petelin.« Glasujemo. </font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	S tem zaključujem tudi to točko dnevnega reda in tudi 17. sejo Mandatno-volilne komisije.</font><br/>
<br/>
<b><font size="4">Seja se je končala 12. decembra 2019 ob 11.19.</font></b>
</root>