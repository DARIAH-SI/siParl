<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">15. nujna seja</font></b><br/>
<br/>
<b><font size="4">(2. april 2020)</font></b><br/>
</p></div><br/>
<b><font size="4">Sejo je vodil Ivan Hršak, predsednik komisije.</font></b><br/>
<b><font size="4">Seja se je pričela ob 9.32.</font></b><br/>
<br/>
<b><font size="4">1. TRAK: (SB)</font></b><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Pričenjam 15. nujno sejo Mandatno-volilne komisije.</font><br/>
<font size="4">Vse članice in člane komisije, vabljene ter ostale prisotne prav lepo pozdravljam! </font><br/>
<font size="4">Obveščam vas, da so zadržani in se seje ne morejo udeležiti naslednje članice oziroma člani komisije: Matjaž Han in mag. Bojana Muršič. Na seji pa kot nadomestne članice in člani komisije s pooblastili sodelujejo Gregor Perič nadomešča Igorja Zorčiča in pa Jože Lenart nadomešča Braneta Golubovića.</font><br/>
<font size="4">S sklicem seje ste prejeli naslednji dnevni red. 1. točka – Obvestilo o imenovanju Franca Breznika za državnega sekretarja na Ministrstvu za notranje zadeve, 2. točka – Obvestilo o imenovanju Jelke Godec za državno sekretarko v Kabinetu predsednika Vlade. 3. točka – Predlog sklepa o ugotovitvi prenehanja mandata članov Programskega sveta RTV Slovenija. In 4. točka – Predlog sklepa o razrešitvi člana Nadzornega odbora sklada za financiranje razgradnje Nuklearne elektrarne Krško in za odlaganje radioaktivnih odpadkov iz Nuklearne elektrarne Krško. Ker v poslovniškem roku nisem prejel predlogov za spremembo dnevnega reda, ugotavljam, da je dnevni red seje takšen kot ste ga prejeli s sklicem. </font><br/>
<font size="4">Nekatera gradiva za današnjo sejo ste prejeli v varovani predal v sistemu UDIS, saj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja, vas prosim za predhodno opozorilo, saj moram v takem primeru v skladu s 101. členom Poslovnika sejo zapreti za javnost. Imam še eno pooblastilo. Marko Bandelli s pooblastilom nadomešča Mašo Kociper. </font><br/>
<font size="4">	</font><br/>
<font size="4">	Sedaj pa prehajamo na </font><b><font size="4">1. TOČKO DNEVNEGA REDA – OBVESTILO O IMENOVANJU FRANCA BREZNIKA ZA DRŽAVNEGA SEKRETARJA NA MINISTRSTVU ZA NOTRANJE ZADEVE.</font></b><font size="4"> Del gradiva je objavljen na spletni strani Državnega zbora, del gradiva pa ste članice in člani zaradi varstva podatkov prejeli v varovani predal v sistemu UDIS. </font><br/>
<font size="4">Uvodna pojasnila. Vlada je Državnemu zboru posredovala odločbo z dne 20. 3. 2020 iz katere izhaja, da je Franc Breznik imenovan za državnega sekretarja na Ministrstvu za notranje zadeve. Navedeno v skladu s prvim odstavkom 14. člena Zakona o poslancih pomeni, da imenovani poslanec v času dokler opravlja funkcijo državnega sekretarja ne more opravljati funkcije poslanca. </font><br/>
<br/>
<font size="4">Želi kdo o tem razpravljati? (Ne.) Če ne, zaključujem razpravo in dajem na glasovanje naslednji predlog sklepa: Mandatno-volilna komisija predlaga Državnemu zboru, da se na podlagi prvega odstavka 14. člena Zakona o poslancih in 112. člena Poslovnika Državnega zbora seznani z naslednjim sklepom: »Državni zbor ugotavlja, da je poslanec Franc Breznik imenovan za državnega sekretarja Ministrstva za notranje zadeve, zato od današnjega dne ne more upravljati funkcije poslanca Državnega zbora, dokler opravlja funkcijo državnega sekretarja.« Glasujemo. </font><br/>
<br/>
<b><font size="4">2. TRAK: (SB) – 9.35</font></b><br/>
<font size="4">	</font><br/>
<font size="4">	(nadaljevanje) Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – OBVESTILO O IMENOVANJU JELKE GODEC ZA DRŽAVNO SEKRETARKO V KABINETU PREDSEDNIKA VLADE.</font></b><font size="4"> Del gradiva je objavljen na spletni strani Državnega zbora, del gradiva pa ste članice in člani zaradi varstva podatkov prejeli v varovani predal v sistemu UDIS.</font><br/>
<font size="4">Uvodna pojasnila. Vlada je 25. 3. 2020 Državnemu zboru posredovala odločbo iz katere izhaja, da se Jelka Godec s 26. 3. 2020 imenuje za državno sekretarko v kabinetu predsednika Vlade. Navedeno v skladu s prvim odstavkom 14. člena Zakona o poslancih pomeni, da imenovana poslanka v času dokler opravlja funkcijo državne sekretarke ne more opravljati funkcije poslanke. </font><br/>
<br/>
<font size="4">Želi kdo o tem razpravljati? (Ne.) Če ne, zaključujem razpravo in na glasovanje dajem naslednji predlog sklepa: Mandatno-volilna komisija predlaga Državnemu zboru, da se na podlagi prvega odstavka 14. člena Zakona o poslancih in 112. člena Poslovnika Državnega zbora seznani z naslednjim sklepom: »Državni zbor ugotavlja, da je poslanka Jelka Godec imenovana za državno sekretarko v Kabinetu predsednika Vlade, zato od današnjega dne ne more opravljati funkcijo poslanke Državnega zbora, dokler upravlja funkcijo državne sekretarke.« Glasujemo.</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – PREDLOG SKLEPA O UGOTOVITVI PRENEHANJA MANDATOV ČLANOV PROGRAMSKEGA SVETA RTV SLOVENIJA. </font></b><font size="4">Gradivo, in sicer odstopno izjavo iz mesta člana Programskega sveta RTV Slovenija ste prejeli v varovani predal v sistemu UDIS. </font><br/>
<font size="4">Uvodna pojasnila. Damir Orehovec, ki ga je Državni zbor na podlagi 7. alineje šestega odstavka 17. člena Zakona o Radioteleviziji Slovenija 21. 4. 2016 imenoval za člana Programskega sveta RTV Slovenija je 30. 3. 2020 Mandatno-volilni komisiji posredoval odstopno izjavo s tega mesta. V odstopni izjavi navaja, da je bil 23. 3. 2020 imenovan za Državnega sekretarja za Ministrstvo za izobraževanje, znanost in šport in tako ne izpolnjuje več pogojev za imenovanje za člana Programskega sveta določenih v tretjem odstavku 17. člena Zakona o Radioteleviziji Slovenija. Tretji in četrti odstavek 18. člena Zakona o Radioteleviziji Slovenija za tak primer predvidevata prenehanje mandata člana Programskega sveta RTV Slovenija. Isto določba še določa, da se člana, ki mu je prenehal mandat, nadomesti po postopku, ki je predviden za imenovanje oziroma izvolitev članov programskega sveta RTV Slovenija. Z novim postopkom nadomestitve članov Programskega sveta RTV Slovenija ne bomo pričeli, ker je Damir Orehovec eden od osmih članov Programskega sveta RTV Slovenija, ki jim 16. 5. 2020 poteče štiriletni mandat, postopek imenovanja novih članov pa je že v teku. </font><br/>
<font size="4">Odpiram razpravo. Želi kdo o tem razpravljati? (Ne.) Če ne, zaključujem razpravo. </font><br/>
<br/>
<font size="4">Na glasovanje dajem naslednji predlog sklepa: Mandatno-volilna komisija predlaga Državnemu zboru, da se na podlagi tretja in četrtega odstavka 18. člena v povezavi s tretjim odstavkom 17. člena Zakona o Radioteleviziji Slovenija in 112. člena Poslovnika Državnega zbora seznani z naslednjim sklepom: »Ugotovi se, da je Damir Orehovec odstopil z mesta člana Programskega sveta RTV Slovenija, zato mu preneha mandat člana Programskega sveta RTV Slovenija imenovanega na podlagi sedme alineje šestega odstavka 17. člena Zakona o Radioteleviziji Slovenija.« Glasujemo.</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Zaključujem tudi to točko dnevnega reda.</font><br/>
<br/>
<font size="4">	Prehajamo na</font><b><font size="4"> 4. TOČKO DNEVNEGA REDA – PREDLOG SKLEPA O RAZREŠITVI ČLANA NADZORNEGA ODBORA SKLADA ZA FINANCIRANJE RAZGRADNJE NUKLEARNE ELEKTRARNE KRŠKO IN ZA ODLAGANJE RADIOAKTIVNIH ODPADKOV IZ NUKLEARNE ELEKTRARNE KRŠKO. </font></b><font size="4">Gradivo odstopno izjavo ste zaradi varstva podatkov prejeli v varovani predal</font><br/>
<br/>
<b><font size="4">3. TRAK: (SB) – 9.40</font></b><br/>
<br/>
<font size="4">	(nadaljevanje) v sistemu UDIS. </font><br/>
<font size="4">Uvodna pojasnila. Sklad za financiranje razgradnje Nuklearne elektrarne Krško in za odlaganje radioaktivnih odpadkov iz Nuklearne elektrarne Krško je Mandatno-volilno komisijo obvestil, da je 23. 3. 2020 prejel odstopno izjavo mag. Andreja Vizjaka z mesta člana nadzornega odbora sklada iz razloga nezdružljivosti ministrske funkcije s članstvom v nadzornem odboru sklada. Mag. Andreja Vizjaka je Državni zbor za člana nadzornega odbora sklada imenoval 29. 1. 2020. Predlog sklepa o razrešitvi mag. Andreja Vizjaka, ki ga Mandatno-volilna komisija posredovala v odločanje Državnemu zboru ste prejeli kot delovno gradivo. </font><br/>
<font size="4">Kot delovno gradivo ste prejeli tudi določitev kandidacijskega postopka za imenovanje članic ali člana nadzornega odbora sklada, v katerem je naveden predlog sklepa na podlagi katerega bomo začeli postopek za imenovanje nove članice oziroma člana, ki bo imenovan oziroma imenovan za preostanek mandata razrešenega člana. Predlagani rok za posredovanje predlogov kandidatk oziroma kandidatov je do vključno četrtka 23. 4. 2020. Želi kdo razpravljati? (Ne.) Če ne, zaključujem razpravo. </font><br/>
<font size="4">	</font><br/>
<font size="4">Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep o razrešitvi člana Nadzornega odbora sklada za financiranje razgradnja Nuklearne elektrarne Krško in za odlaganje radioaktivnih odpadkov iz Nuklearne elektrarne Krško, s katerim se razreši član mag. Andrej Vizjak.« Glasujemo.</font><br/>
<font size="4">	Kdo je za? (15 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Na glasovanje dajem še naslednji predlog sklepa, ki je naveden v delovnem gradivu: »Mandatno-volilna komisija po odločitvi Državnega zbora o razrešitvi mag. Andreja Vizjaka z mesta člana Nadzornega odbora sklada pozove poslanske skupine, da do vključno četrtka, 23. 4. 2020 posredujejo predloge kandidatov za članico oziroma članov Nadzornega odbora sklada za financiranje razgradnje Nuklearne elektrarne Krško in za odlaganje radioaktivnih odpadkov iz Nuklearne elektrarne Krško, ki bo imenovana oziroma imenovan za preostanek mandatne dobe razrešenega člana.« Glasujemo.</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Zaključujem to točko dnevnega reda in tudi 15. nujno sejo Mandatno-volilne komisije. Hvala lepa za sodelovanje. </font><br/>
<br/>
<b><font size="4">Seja se je končala 2. aprila 2020 ob 9.43.</font></b>
</root>