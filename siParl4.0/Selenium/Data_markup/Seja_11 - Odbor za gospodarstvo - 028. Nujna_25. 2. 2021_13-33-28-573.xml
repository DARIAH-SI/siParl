<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA GOSPODARSTVO</font></b><br/>
<b><font size="4">28. nujna seja</font></b><br/>
<br/>
<b><font size="4">(25. februar 2021)</font></b><br/>
</p></div><br/>
<b><font size="4">Sejo je vodil mag. Branislav Rajić, predsednik Odbora za gospodarstvo.</font></b><br/>
<b><font size="4">Seja se je začela ob 13.46 uri.</font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Ponovno lep dober dan. Vse članice in člane Odbora, vabljene ter ostale prisotne lepo pozdravljam. </font><br/>
<font size="4">	Pričenjam 28. nujno sejo Odbora za gospodarstvo. Seje se ne bo udeležil kolega Miha Kordiš z opravičilom za svojo odsotnost. S sklicem seje ste prejeli dnevni red odbora. Ker v poslovniško določenem roku nisem prejel predlogov za spremembo je določen takšen dnevni red seje kot ste ga prejeli s sklicem. </font><br/>
<br/>
<font size="4">Prehajamo na </font><b><font size="4">1. IN EDINO TOČKO DNEVNEGA REDA – TO JE POBUDA DRUŽBE </font></b><b><font size="4" color="#7F604F"> </font></b><b><font size="4">A1 SLOVENIJA, D.D. (PREJ SI.MOBIL, D.D.) ZA ZAČETEK POSTOPKA ZA OCENO USTAVNOSTI DRUGEGA ODSTAVKA 27.A ČLENA ZAKONA O VARSTVU POTROŠNIKOV. </font></b><font size="4">Ustavno sodišče je 7. decembra 2020 Državnemu zboru posredovalo gradivo, ki ste ga članice in člani odbora prejeli v varovani predal v sistem UDIS, saj vsebuje podatke, ki so varovani na podlagi zakona. V kolikor nameravate varovane podatke navajati oziroma v zvezi z njimi sprožati vprašanja vas prosim za prehodno opozorilo, saj moramo v tem primeru v skladu s 101. členom Poslovnika Državnega zbora sejo zapreti za javnost. Odboru je bilo poleg gradiva Ustavnega sodišča posredovano naslednje gradivo: mnenje Zakonodajno-pravne službe z dne 19. februar 2021 in mnenje Vlade z dne 7. januar 2021. S tem so izpolnjeni poslovniški pogoji za obravnavo na odboru. V skladu z 265. členom Poslovnika Državnega zbora bo Odbor za gospodarstvo kot matično delovno telo podal svoje mnenje o navedeni pobudi za oceno ustavnosti. K obravnavi te točke so vabljeni, Vlada, Ministrstvo za gospodarski razvoj in tehnologijo ter Zakonodajno-pravna služba. Ali želi besedo predstavnica Zakonodajno-pravne službe gospa Sladjana Ješić? Izvolite. </font><br/>
<br/>
<b><font size="4">	SLADJANA JEŠIĆ: </font></b><font size="4">Hvala za besedo predsednik. Dober dan. Zakonodajno-pravna služba je pripravila odgovor na pobudo gospodarske družbe A1 Slovenija d.d. (prej SI.MOBIL d.d.) za začetek postopka za oceno ustavnosti drugega odstavka 27.a člena Zakona o varstvu potrošnikov. Po mnenju pobudnika je izpodbijana zakonska ureditev, ki določa najvišji dovoljeni strošek opomina, ki ga izda podjetje v primeru zamude plačila potrošniška kot pogodbene stranke, v nasprotju s 14., 33. v povezavi s 67. členom in tretjim odstavkom 15. člena Ustave ter 74. členom Ustave. Argumente, ki govorijo v prid skladnosti izpodbijane določbe z Ustavo je Zakonodajno-pravna služba navedla v pisnem mnenju in jih na tem mestu ne bi povzemala. Bi pa torej v imenu Zakonodajno-pravne službe Državnemu zboru predlagala, da oceni, da je pobuda neutemeljena in mnenje sprejme. Hvala. </font><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Hvala lepa. Želi besedo predstavnik Ministrstva za gospodarski razvoj in tehnologijo, državni sekretar gospod Simon Zajc? Izvolite. </font><br/>
<br/>
<b><font size="4">	SIMON ZAJC: </font></b><font size="4">Hvala gospod predsednik. Dober dan še enkrat vsem skupaj. Pred vami je odgovor Vlade Republike Slovenije na pobudo družbe A1 Slovenija d.d. za začetek postopka za oceno ustavnosti drugega odstavka 27.a člena Zakona o varstvu potrošnikov. Ta drugi odstavek določa, da stroški opomina, ki ga izda podjetje v primeru zamude plačila potrošnika kot pogodbene stranke, ne smejo presegati dejanskih stroškov izdelave in pošiljanja opomina, hkrati pa tudi ne višine zamudnih obresti. Pobudnik navaja, da je zakonsko določena zgornja višina stroška opomina z višino zamudnih obresti prenizka, saj ne pokrije dejanskih stroškov opomina. </font><br/>
<br/>
<b><font size="4">2. TRAK: (MK) – 13.50</font></b><br/>
<br/>
<b><font size="4">	</font></b><font size="4">(nadaljevanje) Pobudnik tudi navaja, da zakon glede zagotavljanja javne storitve ali dobrine določa obveznost pošiljanja pisnega opomina v primeru zamude z izpolnitvijo obveznosti, kar ga postavlja v neenak položaj v primerjavi z drugimi gospodarskimi subjekti. Vlada pojasnjuje, da morajo vsi gospodarski javni subjekti, ki poslujejo s potrošniki spoštovati določbe Zakona o varstvu potrošnikov. Tako morajo vsi subjekti na trgu upoštevati določbo drugega odstavka 27.a člen ZVPot, ki določa zgornjo višino stroška opomina, ki jih imenuje podjetje z izdelavo in pošiljanjem pisnega opomina, če morajo pošiljati pisne opomine ali če se odločijo za to. </font><br/>
<font size="4">	Glede neenakopravne obravnave z drugimi gospodarskimi subjekti zaradi izvajanja storitve ali javne dobrine, torej storitev in dobrin, ki so nujno potrebne za življenje in razvoj posameznikov, družbe Vlada meni, da je potrebno zagotavljati nemoteno izvajanje teh storitev, kar zagotavlja vsaj dodatni 15-dnevni rok za plačilo obveznosti. Namen pisnega opomina pa je opozoriti potrošnika na obstoj in zapadlost njegovega dolga ter ga spodbuditi, da dolgovani znesek čim prej poravna. Ob tem bi dodali, da bi pomanjkljiva določba, ki bi dovolila le dejanske stroške opomina brez določitve zgornje višine stroškov opomina omogočala, da bi prihajalo do oškodovanj potrošnikov, kar je v praksi že vodilo do zlorab in zaračunavanj stroškov v zvezi z opominjanjem, ki niso dejanski. Takšna pravna ureditev, ki varuje potrošnike je po mnenju Vlade o splošnem in javnem interesu kot je večkrat poudarjeno v odgovoru Vlade poudarjamo, da je potrošnik v razmerju šibkejša stranka, ki se dostikrat sploh ne zaveda posledic izpolnjevanja svojih obveznosti, zato zaradi ekonomske moči ponudnikov ni mogoče pričakovati potrošniških pogodb, ki bi zagotavljale enakopravnosti strank v obligacijskem razmerju. Potrošnikom je v razmerju do podjetij potrebno zagotoviti enakopravnost s posebnimi ukrepi, saj njihov položaj izhaja iz neenakopravnosti. </font><br/>
<font size="4">	Vlada glede na zgoraj navedene utemeljitve meni, da je predlog za začetek postopka za oceno ustavnosti drugega odstavka 27.a člena ZVPot neutemeljen in Ustavnemu sodišču predlaga, da zaradi vsebinske skladnosti izpodbijane določbe z določbami Ustave pobudo zavrne kot neutemeljeno. Hvala. </font><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Hvala lepa gospod državni sekretar. Odboru predlagam, da razpravlja in odloča o naslednjem predlogu mnenja: Odbor za gospodarstvo se strinja z mnenjem Zakonodajno-pravne službe z dne 19. februar 2021 ter ji predlaga, da v skladu z 266. členom Poslovnika Državnega zbora pripravi odgovoru Ustavnemu sodišču Republike Slovenije. Odpiram razpravo o predlogu mnenja. Želi kdo razpravljati? Vidim, da ne. Zaključujem razpravo. Prehajamo na glasovanje o predlogu mnenja. Začenjamo.</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da smo predlog podprli.</font><br/>
<font size="4">	S tem zaključujem 1. točko in 28. nujno sejo Odbora za gospodarstvo. Se vam zahvaljujem za udeležbo in vam želim še lepši preostanek dneva. Hvala. </font><br/>
<br/>
<b><font size="4">Seja se je končala 25. februarja 2021 ob 13.53.</font></b>
</root>