<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<font size="4">1.	</font><b><font size="4">nadaljevanje 37. redne seje</font></b></p></div>
<ul>
<ul><div align="center"><b><font size="4">(13. december 2021)</font></b><br/>
</div></ul>
</ul>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 8.03 uri.</font></b><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Pričenjam 1. nadaljevanje 37.seje Mandatno-volilne komisije. Vse članice in člane komisije, vabljene ter ostale prisotne prav lepo pozdravljam.</font><br/>
<b><font size="4">	</font></b><font size="4">Na seji kot nadomestne članice oziroma člani Komisije s pooblastili sodelujejo: Branko Simonovič nadomešča Franca Juršo, Jure Ferjan nadomešča Jožeta Tanka, Gregor Židan nadomešča mag. Bojano Muršič, Janez Moškrič nadomešča Anjo Bah Žibert, mag. Andrej Rajh nadomešča Mašo Kociper in pa Jurij Lep nadomešča Janjo Sluga. </font><br/>
<font size="4">	Obveščam vas, da imamo danes na voljo termin za delo Komisije samo do 10.30 ure. V kolikor seje ne bomo končali, jo bomo nadaljevali danes po prekinjeni 28. seji Državnega zbora. </font><br/>
<font size="4">	Ponovno predlagam, kot že zadnjič, da spremenimo vrstni red obravnave posameznih točk dnevnega reda, in sicer, da 9. točko dnevnega reda, to je pregled prijav na javni razpis za zbiranje kandidatur za člana Državne revizijske komisije, ki se imenuje izmed kandidatov z ustrezno izobrazbo, ki ni pravne smeri, obravnavamo po zaključku prekinjene 2.a točke, kot 3. točko dnevnega reda. V tem postopku je namreč predviden 30 dnevni rok od prejema prijav, v katere mora Mandatno-volilna komisija prijave kandidatov, ki izpolnjujejo prijave kandidatov, ki izpolnjujejo splošne pogoje za imenovanje za člana Državne revizijske komisije, posredovati Komisiji za presojo ustreznosti kandidatov. Zaradi izteka roka je zadevo potrebno opraviti čimprej. Zato v skladu s prvim odstavkom </font><br/>
<br/>
<b><font size="4">2. TRAK: (ES) – 8.05</font></b><br/>
<br/>
<b><font size="4">	</font></b><font size="4">(nadaljevanje) 65. člena Poslovnika Državnega zbora sprašujem ali se strinjate, da 9. točko dnevnega reda obravnavamo kot 3. točko. Sklep ne bo sprejet, če mu bo nasprotovala tretjina navzočih članov Mandatno-volilne komisije. Pričenjam glasovanje.</font><br/>
<font size="4">	Kdo je za? (12 članov.) Kdo je proti? (4 člani.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Prehajamo na </font><b><font size="4">2.a TOČKO DNEVNEGA REDA – PREDLOG ZA IMENOVANJE PREDSEDNIKA IN ČLANOV FISKALNEGA SVETA</font></b><font size="4">, ki ga je Državnemu zboru predložila Vlada. </font><br/>
<font size="4">	Želi Poslanska skupina Lista Marjana Šarca, ki je zahtevala prekinitev točke zaradi posvetovanja pred glasovanjem, predstaviti stališče poslanske skupine? (Ne.) Prehajamo na glasovanje. Na glasovanje dajem naslednje predloge sklepov: »Mandatno-volilna komisija predlaga Državnemu zboru, da sprejme sklep, s katerim se za predsednika Fiskalnega sveta imenuje dr. Davorin Kračun. Mandat začne teči 22. 3. 2022.« Pričenjam glasovanje.</font><br/>
<font size="4">	Kdo je za? (14 članov.) Kdo je proti? (1 član.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Sedaj bomo glasovali o drugem sklepu: »Mandatno-volilna komisija predlaga Državnemu zboru, da sprejme sklep, s katerim se za članico Fiskalnega sveta imenuje Alenka Jerkič. Mandat začne teči z 22. 3. 2022.« Pričenjam glasovanje.</font><br/>
<font size="4">	Kdo je za? (14 članov.) Kdo je proti? (2 člana.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Tretji sklep: »Mandatno-volilna komisija predlaga Državnemu zboru, da sprejme sklep, s katerim se za člana Fiskalnega sveta imenuje mag. Tomaž Perše. Mandat začne teči z 22. 3. 2022.« Pričenjam glasovanje.</font><br/>
<font size="4">	Kdo je za? (14 članov.) Kdo je proti? (3 člani.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">9. TOČKO DNEVNEGA REDA – PREGLED PRIJAV NA JAVNI RAZPIS ZA ZBIRANJE KANDIDATUR ZA ČLANA DRŽAVNE REVIZIJSKE KOMISIJE, KI SE IMENUJE IZMED KANDIDATOV Z USTREZNO IZOBRAZBO, KI NI PRAVNE SMERI.</font></b><font size="4"> </font><br/>
<font size="4">	K tej točki dnevnega reda ste s sklicem seje prejeli delovno gradivo. Dne 2. 12. 2021 pa ste prejeli novo delovno gradivo z opisom dosedanjega poteka postopka in s predlogom sklepa, o katerem bomo odločali. </font><br/>
<font size="4">	Uvodna pojasnila: članu Državne revizijske komisije mag. Gregorju Šebeniku 30. 4. 2022 poteče osemletni mandat. Zato mora Državni zbor imenovati novo članico ali člana za osemletno obdobje. Mandatno-volilna komisija je na podlagi sklepa 35. seje z dne 14. 10. 2021 ter 61.c člena Zakona o pravnem varstvu v postopkih javnega naročanja objavila javni razpis za zbiranje kandidatur za člana Državne revizijske komisije, ki se imenuje izmed kandidatov z ustrezno izobrazbo, ki ni pravne smeri, ki je bil objavljen v Uradnem listu št. 163/2021 z dne 5. 10. 2021. V javnem razpisu je določila rok za posredovanje prijav, ki se je iztekel 10. 11. 2021. </font><br/>
<font size="4">	V skladu s prvim odstavkom 61.e člena Zakona o pravnem varstvu v postopkih javnega naročanja Mandatno-volilna komisija najpozneje v 30 dneh po izteku roka za prejem prijav pošlje Komisiji za presojo ustreznosti kandidatov vse prijave, ki so prispele pravočasno in jih ni zavrnila zaradi neizpolnjevanja </font><br/>
<br/>
<b><font size="4">3. TRAK: (ES) – 8.10</font></b><br/>
<br/>
<font size="4">	(nadaljevanje) splošnih pogojev iz 61.a člena tega zakona, prepozne prijave pa zvrže. </font><br/>
<font size="4">	Glede na navedeno določbo Mandatno-volilna komisija prejete prijave preveri z vidika pravočasnosti in popolnosti ter izpolnjevanja splošnih pogojev za imenovanje kandidata določenih v 61.a členu zakona in sicer so to: državljanstvo Republike Slovenije in aktivno znanje slovenskega jezika, poslovna sposobnost in splošna zdravstvena zmožnost, dopolnjena starost 35 let, da kandidat ni bil pravnomočno obtožen ali obsojen za kaznivo dejanje zaradi katerega je podan razlog za razrešitev v skladu z 61.h členom tega zakona, da kandidatu ni bila pravnomočno izrečena sankcija za prekršek iz tega zakona, zakona, ki ureja javno naročanje ali zakona, ki ureja nekatere koncesijske pogodbe in pa da kandidat v zadnjih treh letih pred objavo razpisa ni bil član organa politične stranke. </font><br/>
<font size="4">	Na javni razpis se je prijavilo 6 kandidatov, in sicer: Maja Marinček, Betka Pajnič, Aleksander Petrovčič, mag. Gregor Šebenik, dr. Mateja Škabar in Klemen Štibelj. Kandidat mag. Gregor Šebenik je bil 11. 11. 2021 in ponovno 25. 11. 2021 pozvan k dopolnitvi prijave z izpisom iz prekrškovne evidence Ministrstva za pravosodje. V skladu s pozivoma je kandidat prijavo dopolnil z izpisoma iz obeh prekrškovnih evidenc, ki jo vodi Ministrstvo za pravosodje. </font><br/>
<font size="4">	Kandidat Aleksander Petrovčič je svojo prijavo 1. 12. 2021 umaknil. </font><br/>
<font size="4">	Upoštevaje navedeno so prijave vseh preostalih petih kandidatov pravočasne in popolne. Kandidati pa izpolnjujejo splošne pogoje za imenovanje na funkcijo članice oziroma člana Državne revizijske komisije določene v 61.a členu zakona. </font><br/>
<font size="4">	Prijave kandidatov bo Mandatno-volilna komisija posredovala Komisiji za presojo ustreznosti kandidatov, ki bo z njimi opravila razgovore ter podala obrazloženo mnenje o izpolnjevanju posebnih pogojev iz 61.b člena zakona in o ustreznosti kandidatov. Mnenje mora Komisija vročiti Mandatno-volilni komisiji najpozneje v 30 dneh od prejema prijav.</font><br/>
<font size="4">	Po prejemu mnenja bo Mandatno-volilna komisija predvidoma na januarski seji 2022 izbrala kandidatko ali kandidata za razpisano prosto mesto člana Državne revizijske komisije in pripravila predlog sklepa o imenovanju, o katerem odloči Državni zbor. </font><br/>
<font size="4">	Sedaj pa odpiram razpravo članic in članov Komisije. Želi kdo o tem razpravljati? Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: »Mandatno-volilna komisija je na javni razpis za zbiranje kandidatur za člana Državne revizijske komisije, ki se imenuje izmed kandidatov z ustrezno izobrazbo, ki ni pravne smeri prejela prijave 6 kandidatov, in sicer: Maje Marinček, Betke Pajnič, Aleksandra Petrovčiča, mag. Gregorja Šebenika, dr. Mateje Škabar in Klemna Štiblja. Kandidat Aleksander Petrovčič je svojo prijavo 1. 12. 2021 umaknil. </font><br/>
<font size="4">Mandatno-volilna komisija ugotavlja, da so prijave kandidatov Maje Marinček, Betke Pajnič, mag. Gregorja Šebenika, dr. Mateje Škabar in Klemna Štiblja pravočasne in popolne ter da navedeni kandidati izpolnjujejo splošne pogoje za imenovanje iz 61.a člena Zakona o pravnem varstvu v postopkih javnega naročanja. </font><br/>
<font size="4">Mandatno-volilna komisija prijave navedenih petih kandidatov pošlje Komisiji za presojo ustreznosti kandidatov po Zakonu o pravnem varstvu v postopkih javnega naročanja.« Pričenjam glasovanje.</font><br/>
<font size="4">Kdo je za? (16 članov.) Kdo je proti? (Nihče.)</font><br/>
<font size="4">Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda. </font><br/>
<br/>
<font size="4">Prehajamo na </font><b><font size="4">3. TOČKO DNEVNEGA REDA – PREDLOG ZA IMENOVANJE NAMESTNIKA VARUHA ČLOVEKOVIH PRAVIC,</font></b><font size="4"> ki ga je Državnemu zboru predložil Varuh človekovih pravic. </font><br/>
<font size="4">Del gradiva je objavljen pri EPI, del gradiva pa ste članice in člani zaradi varstva podatkov prejeli v varovani predal v sistemu UDIS. </font><br/>
<font size="4">K tej točki dnevnega reda je vabljen gospod Peter Svetina, Varuh človekovih pravic, ki ga prav lepo pozdravljam.</font><br/>
<br/>
<b><font size="4">4. TRAK: (ES) – 8.15</font></b><br/>
<br/>
<b><font size="4">	</font></b><font size="4">(nadaljevanje) Uvodna pojasnila: Zakon o Varuhu človekovih pravic v prvem odstavku 15. člena določa, da ima Varuh najmanj dva in največ štiri namestnike in da namestnika na predlog Varuha imenuje Državni zbor. V skladu s tretjim odstavkom 15. člena navedenega zakona Državni zbor o predlogu Varuha za imenovanje namestnika odloči v 45 dneh od predložitve predloga. </font><br/>
<font size="4">	Zakon v 16. členu določa, da traja mandatna doba namestnikov šest let ter da so po poteku mandatne dobe lahko ponovno imenovani. </font><br/>
<font size="4">	18. člen zakona določa, da namestnik Varuha nastopi funkcijo po prisegi, ki jo poda pred Državnim zborom. </font><br/>
<font size="4">	Državni zbor je na 26. seji 26. oktobra 2021 že odločal o predlogu za imenovanje gospoda Miha Horvata za namestnika Varuha človekovih pravic, vendar predlagani kandidat pri glasovanju ni prejel zadostnega števila glasov poslank in poslancev in ni bil imenovan za namestnika Varuha človekovih pravic. </font><br/>
<font size="4">	Varuh človekovih pravic na podlagi prvega odstavka 15. člena zakona Državnemu zboru tako ponovno predlaga, da za njegovega namestnika imenuje Miho Horvata, ki že opravlja funkcijo namestnika Varuha človekovih pravic. Njegov aktualni mandat mu poteče 29. 3. 2022. </font><br/>
<font size="4">	Želi gospod Peter Svetina, Varuh človekovih pravic, dodatno obrazložiti svoj predlog? Izvolite, beseda je vaša.</font><br/>
<br/>
<font size="4">	</font><b><font size="4">PETER SVETINA: </font></b><font size="4">Hvala lepa. Spoštovani gospod predsednik, spoštovane poslanke in poslanci!</font><br/>
<font size="4">	26. oktobra je bilo glasovanje o namestniku Varuha gospodu Horvatu. Ni dobil zadostnega števila glasov. Namestnik Varuha pa je moj najtesnejši sodelavec. Trdno sem prepričan, da je gospod Horvat prava oseba na pravem mestu. To je tudi dokazal s svojim delom in zato vas ponovno prosim za potrditev njegovega mandata.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa. </font><br/>
<font size="4">	Sedaj pa odpiram razpravo članic in članov Mandatno-volilne komisije. Želi kdo razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se za namestnika Varuha človekovih pravic za dobo šestih let imenuje Miha Horvat, pri čemer mu mandat začne teči s 30. 3. 2022.« Pričenjam glasovanje. </font><br/>
<font size="4">	Kdo je za? (13 članov.) Kdo je proti? (1 član.)</font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda. Gospodu Petru Svetini pa se zahvaljujem za sodelovanje.</font><br/>
<br/>
<font size="4">	Prehajamo na </font><b><font size="4">4. TOČKO DNEVNEGA REDA – PREDLOG ZA IMENOVANJE NA SODNIŠKO MESTO VRHOVNEGA SODNIKA NA VRHOVNEM SODIŠČU REPUBLIKE SLOVENIJE, </font></b><font size="4">ki ga je Državnemu zboru predložil Sodni svet. </font><br/>
<font size="4">	Del gradiva je objavljen pri EPI. Obrazložen predlog Sodnega sveta pa ste članice in člani zaradi varstva podatkov prejeli v varovani predal v sistemu UDIS. K tej točki dnevnega reda sem vabil predsednika Sodnega sveta Vladimirja Horvata, ki ga prav lepo pozdravljam.</font><br/>
<font size="4">	Uvodna pojasnila: Sodni svet na podlagi prvega odstavka 23. člena Zakona o Sodnem svetu in tretjega odstavka 21. člena Zakona o sodniški službi Državnemu zboru predlaga, da na sodniško mesto vrhovnega sodnika na Vrhovnem sodišču Republike Slovenije imenuje dr. Damjana Oroža. </font><br/>
<font size="4">	Predsednika Sodnega sveta gospoda Vladimirja Horvata prosim za uvodno obrazložitev predloga. Izvolite.</font><br/>
<br/>
<font size="4">	</font><b><font size="4">VLADIMIR HORVAT:</font></b><font size="4"> Hvala lepa, gospod predsednik. Spoštovane gospe poslanke, gospodje poslanci, ostali navzoči!</font><br/>
<font size="4">	Vrhovno sodišče Republike Slovenije je zaradi upokojitve enega vrhovnega sodnika v letu 2020 ter predvidene upokojitve enega vrhovnega sodnika konec letošnjega leta objavilo razpis za prosto mesto vrhovnega sodnika na Vrhovnem sodišču Republike Slovenije za področje spremljanja sodne prakse in gospodarskih pravdnih zadev. </font><br/>
<font size="4">	Na razpisano prosto mesto se je prijavilo šest kandidatov, dve kandidatki sta kasneje svoji prijavi umaknili. </font><br/>
<font size="4">	Vsi prijavljeni kandidati so v postopku izkazali osebnostne strokovne kompetence za zasedbo razpisanega mesta. Pri tem pa je bil po oceni Sodnega sveta kandidat dr. Damjan Orož s svojim dosedanjim sodniškim delom in razgovorom najbolj prepričljiv. Izbrani kandidat je namreč po rezultatih svojega dosedanjega dela in strokovnih </font><br/>
<br/>
<b><font size="4">5. TRAK: (ES) – 8.20</font></b><br/>
<br/>
<font size="4">	(nadaljevanje) referencah pozitivno odstopal ter na končnem glasovanju prejel soglasno podporo članov Sodnega sveta.</font><br/>
<font size="4">	Kandidat dr. Damjan Orož sodniško funkcijo opravlja že več kot 15 let na različnih pravnih področjih ter na različnih stopnjah sojenja. Pet let je kandidat sodniško funkcijo opravljal na prvostopenjskem sodišču ter kot podpredsednik opravljal tudi naloge sodne uprave. Od leta 2011 dalje pa je v funkciji višjega sodnika na pritožbeni stopnji, in sicer od leta 2019 kot višji svetnik, kjer hkrati sodi na kar dveh pravnih oddelkih, kar nakazuje na izjemno širok obseg kandidatovega pravnega znanja. Gre za visoko strokovnega sodnika, ki obvlada senatno sojenje v najzahtevnejših zahtevah, kar zahteva tudi kreativno razmišljanje za reševanje najtežjih pravnih vprašanj. S svojim odgovornim odnosom do dela, samoiniciativnostjo, odločnostjo, kritičnostjo do pravnih in dejanskih problemov, izredno predanostjo sodniški službi ter obnašanjem v službi in zunaj nje prispeva k povečevanju ugleda sodstva. </font><br/>
<font size="4">	Pri tem bi rad poudaril, da gre za izjemno kolegialnega sodnika, kolega, ki ima vse potrebne osebnostne lastnosti in socialne veščine, ki se za sodnika tudi na najvišji stopnji sojenja seveda pričakujejo in so zelo dobrodošli. </font><br/>
<font size="4">	Vse kandidatovo dosedanje delo, kar je tudi zelo redko v sodstvu, je bilo vselej ocenjeno z nadpovprečno oceno sodniške službe. Torej na podlagi ocen o hitrejšem napredovanju. </font><br/>
<font size="4">	Vseskozi je izkazoval tudi visoko nadpovprečen pritožbeni rezultat. </font><br/>
<font size="4">	Potrebno je izpostaviti poleg tega tudi kandidatovo obsežno strokovno delovanje izven sodstva, na predavateljskem in publicističnem področju ter pri komisijah v zakonodajnih postopkih, s čimer je pomembno prispeval k razvoju gospodarskega in izvršilnega področja v slovenskem pravnem prostoru. </font><br/>
<font size="4">	Naj omenim zgolj najpomembnejše njegove dosežke tudi na področju publicistike. Kandidat je namreč med drugim soavtor komentarja stvarnopravnega zakonika iz leta 2020. Objavil je tudi dva prispevka v knjigi Sodobnost, varno pravo. Je član projektne skupine Izvršilni vpisnik Vrhovnega sodišča ter član različnih projektnih in podprojektnih oziroma podskupin, pri čemer bi rad še enkrat poudaril tudi to, da je sodeloval v zakonodajnih postopkih tudi pri pripravi sprememb Zakona o finančnem poslovanju podjetij in pripravi mnenja novele ZIZ-L. Poleg tega je redni predavatelj na vseh najpomembnejših šolah, tako sodniških kot tudi zunanjih. Naj navedem samo Dneve slovenskih pravnikov, dnevih insolventnega prava, stvarnopravnih dnevih, dnevih stvarnega, zemljiškoknjižnega, nepravdnega in izvršilnega prava, insolventnih šolah itd …</font><br/>
<font size="4">	Torej gre vsekakor za vsekakor zelo vrhunskega kandidata, pri čemer mu je podporo dal ne zgolj predsednik Vrhovnega sodišča ter podpredsednik, temveč tudi oba vodja, in sicer civilno-gospodarskega oddelka in oddelka za spremljanje sodne prakse in seveda vsi kolegi, ki delajo oziroma sodijo na tem oddelku.</font><br/>
<font size="4">	Po mnenju Sodnega sveta je zato kandidat dr. Damjan Orož najustreznejši kandidat za opravljanje sodniške funkcije vrhovnega sodnika na Vrhovnem sodišču na dveh področjih, in sicer: na področju spremljanja sodne prakse in gospodarsko pravdnih zadevah ter ga predlaga Državnemu zboru v imenovanje na mesto vrhovnega sodnika na Vrhovnem sodišču Republike Slovenije. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa za dodatno obrazložitev. </font><br/>
<font size="4">	Sedaj pa odpiram razpravo članic in članov Komisije. Želi kdo razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se na sodniško mesto vrhovnega sodnika na Vrhovnem sodišču Republike Slovenije imenuje dr. Damjan Orož.« Pričenjam glasovanje. </font><br/>
<font size="4">	Kdo je za? (18 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<b><font size="4">6. TRAK: (ŠS) – 8.25</font></b><br/>
<br/>
<font size="4">	(nadaljevanje) Preden pa preidemo na obravnavo 5., 6., 7. in 8. točke, pri katerih bomo glasovali z glasovnicami predlagam, da združimo postopke glasovanj pri navedenih točkah.</font><br/>
<font size="4">	Glede na navedeno bi torej najprej opravili razpravo pri vsaki od točk, nato pa sejo prekinili in sočasno izvedli glasovanja o izboru kandidatov za uvrstitev v sklepe. Ali kdo takšnemu predlogu nasprotuje? Ugotavljam, da ne. </font><br/>
<br/>
<font size="4">	Prehajamo na </font><b><font size="4">5. TOČKO DNEVNEGA REDA, IN SICER NA PREDLOG SKLEPA O IMENOVANJU OSMIH ČLANOV PROGRAMSKEGA SVETA RTV SLOVENIJA - NA PODLAGI SEDME ALINEJE ŠESTEGA ODSTAVKA 17. ČLENA ZAKONA O RADIOTELEVIZIJI SLOVENIJA</font></b><font size="4">. </font><br/>
<font size="4">	Kot gradivo za to točko dnevnega reda ste prejeli javni poziv, delovno besedilo predloga sklepa in seznam vseh predlaganih kandidatov, ki so objavljeni na spletni strani Državnega zbora s sklicem. Predloga kandidatov in seznam kandidatov ste članice in člani zaradi varstva podatkov prejeli v varovani predal v sistemu UDIS.</font><br/>
<font size="4">	Uvodna pojasnila: ker 27. januarja 2022 osmim članom programskega sveta RTV Slovenija imenovani na predlog gledalcev in poslušalcev, univerz in fakultet ter organizacij civilne družbe poteče štiri letni mandat je bil na podlagi sklepa 35. seje Mandatno-volilne komisije objavljen javni razpis za predlagane kandidata za osem članov programskega sveta RTV Slovenija, ki bodo v sestavo programskega sveta RTV Slovenija imenovani na podlagi sedme alineje šestega odstavka 17. člena Zakona o RTV Slovenija za obdobje 2022 - 2026.</font><br/>
<font size="4">	V skladu z osmim odstavkom 17. členom Zakona o RTV Slovenija Državni zbor pri imenovanju članov programskega sveta iz sedme alineje šestega odstavka tega člena upošteva kot enega od kriterijev tudi regionalno zastopanost različnih delov Slovenije. </font><br/>
<font size="4">	V skladu z devetim odstavkom istega člena sprejme Državni zbor odločitev o imenovanju članov programskega sveta iz sedme alineje šestega odstavka tega člena z večino glasov vseh poslancev. Prejeli smo predloge za 37 kandidatov, ki so pravočasni in popolni.</font><br/>
<font size="4">	Za člane Mandatno-volilne komisije je kot delovno gradivo pripravljen seznam predlaganih kandidatov. Pri nobenem kandidatu iz vloge ne izhaja, da bi bil podan kakšen od razlogov iz tretjega in četrtega odstavka 17. člena zakona, ki predstavljajo izključitvene razloge za imenovanje. Vsi predlagani kandidati so namreč podpisali soglasje h kandidaturi in izjavo, da so seznanjeni s pogoji za imenovanje in jih izpolnjujejo. </font><br/>
<font size="4">	Želi kdo razpravljati? Če ne, zaključujem razpravo. 	</font><br/>
<font size="4">	Glede na to, da je predlaganih več kandidatov kot se jih imenuje bomo glasovali z glasovnicami. V skladu z obvestilom pred pričetkom obravnave te točke bomo glasovanje o izboru kandidata za uvrstitev v predlog sklepa opravili po prekinjeni 8. točki dnevnega reda. </font><br/>
<br/>
<font size="4">	S tem prekinjam to točko dnevnega reda.</font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA, IN SICER NA PREDLOG SKLEPA O IMENOVANJU PETIH ČLANOV PROGRAMSKEGA SVETA RTV SLOVENIJA – NA PODLAGI ŠESTE ALINEJE ŠESTEGA ODSTAVKA 17. ČLENA ZAKONA O RADIOTELEVIZIJI SLOVENIJA</font></b><font size="4">. </font><br/>
<font size="4">	Kot gradivo za to točko dnevnega reda ste prejeli delovno besedilo predloga sklepa in seznam kandidatov, ki sta objavljena na spletnih straneh Državnega zbora in s sklicem. Poziv poslanskih skupinam, ki je objavljen v sistemu UDIS ter predloge kandidatov, ki ste jih članice in člani prejeli v varovani predal v sistemu UDIS.</font><br/>
<font size="4">	Uvodna pojasnila: ker 27. januarja 2022 petim članom programskega sveta RTV Slovenija imenovani na predlog političnih strank poteče štiri letni mandat so bile na podlagi sklepa 35. seje Mandatno-volilne komisije poslanske skupine pozvane, da posredujejo predloge kandidatov za pet članov programskega sveta RTV Slovenija, ki bodo v sestavo programskega sveta RTV Slovenija imenovani na podlagi šeste alineje šestega odstavka 17. člena Zakona o RTV Slovenija za obdobje 2022 do 2026.</font><br/>
<font size="4">	V skladu s šesto alinejo šestega odstavka mora Državni zbor pri imenovanju teh članov v največji možni meri upoštevati zastopanost strank </font><br/>
<br/>
<b><font size="4">7. TRAK: (ŠS) – 8.30</font></b><br/>
<br/>
<font size="4">	(nadaljevanje) v Državnem zboru. V roku je Mandatno-volilna komisija prejela osem predlogov, in sicer Poslanska skupina Socialni demokratov za člana predlaga Cirila Baškoviča, Poslanska skupina Demokratične stranke upokojencev Slovenije za člana predlaga Dejana Cesarja, Poslanska skupina Stranke modernega centra za članico predlaga Anušo Gaši, Poslanska skupina Slovenske nacionalne stranke za člana predlaga Vaneta Gošnika, Poslanska skupina Slovenske demokratske stranke za člana predlaga Jožefa Jerovška, Poslanska skupina Nove Slovenije – krščanski demokrati za članico predlagajo dr. Majo Lapornik, Poslanska skupina Levica za člana predlaga dr. Marka Marinčiča in pa Poslanska skupina Lista Marjana Šarca za članico predlaga Špelo Trobec. Vsi predlogi so pravočasni in popolni. </font><br/>
<font size="4">	Sedaj pa odpiram razpravo članic oziroma članov. Želi kdo razpravljati? Če ne, zaključujem razpravo. </font><br/>
<font size="4">	</font><br/>
<font size="4">	Glede na to, da je predlaganih več kandidatov kot s jih imenuje bomo glasovali z glasovnicami. V skladu s predhodnim obvestilom bomo glasovanje o izboru kandidata za uvrstitev predlog sklepa opravili po prekinjeni 8. točki dnevnega reda, skupaj z drugimi glasovanji. </font><br/>
<font size="4">	S tem prekinjam tudi to točko.</font><br/>
<br/>
<font size="4">	Prehajamo na </font><b><font size="4">7. TOČKO DNEVNEGA REDA, IN SICER NA PREDLOG SKLEPA O IMENOVANJU PETIH ČLANOV NADZORNEGA SVETA RTV SLOVENIJA</font></b><font size="4">. </font><br/>
<font size="4">	Kot gradivo za to točko dnevnega reda ste prejeli delovno besedilo predloga sklepa in seznam kandidatov, ki sta objavljena na spletnih straneh Državnega zbora s sklicem. Poziv poslanskih skupinam, ki je objavljen v sistemu UDIS ter predloge kandidatov, ki ste jih članice in člani prejeli v varovani predal v sistemu UDIS.</font><br/>
<font size="4">	Uvodna pojasnila: ker 27. januarja 2022 petim članom nadzornega sveta RTV Slovenija imenovani na predlog političnih strank poteče štiri letni mandat so bile na podlagi sklepa 35. seje Mandatno-volilne komisije poslanske skupine pozvane, da posredujejo predloge kandidatov za pet članov nadzornega sveta RTV Slovenija, ki bodo v sestavo nadzornega sveta RTV Slovenija imenovani za obdobje 2022 do 2026.</font><br/>
<font size="4">	V skladu s prvim odstavkom 26. členom Zakona o RTV Slovenija mora Državni zbor pri imenovanju teh članov upoštevati zastopanost političnih strank v Državnem zboru. V roku je Mandatno-volilna komisija prejela osem predlogov, in sicer: Poslanska skupina Slovenske demokratske stranke za članico predlaga dr. Tamaro Besednjak Valič, Poslanska skupina Poslanska skupina Nove Slovenije – krščanski demokrati za člana predlaga Janeza Čadeža, Poslanska skupina Stranke modernega centra za članico predlaga mag. Metko Čobec, Poslanska skupina Demokratične stranke upokojencev Slovenije za članico predlaga  mag. Romano Fišer, Poslanska skupina Levica za člana predlaga dr. Romana Kuharja, Poslanska skupina Socialni demokratov za člana predlaga mag. Danila Tomšiča, </font><br/>
<font size="4">	In pa Poslanska skupina Slovenske nacionalne stranke za članico predlaga Alenko Vodončnik in pa Poslanska skupina Lista Marjana Šarca za člana predlaga Boruta Žagarja. Vsi predlogi so pravočasni in popolni. </font><br/>
<font size="4">	In sedaj odpiram razpravo članic oziroma članov. Želi kdo razpravljati? Brane Golubovič, izvoli.</font><br/>
<br/>
<b><font size="4">	BRANE GOLUBOVIĆ (PS LMŠ):</font></b><font size="4"> Hvala lepa. Jaz bi samo obrazložil po kakšnem principu bomo v LMŠ glasovali. Glasovali bomo v skladu z zakonom o RTV, ki govori, da je treba v največji meri upoštevati zastopanost strank v Državnem zboru. Teh osem kandidatk in kandidatov tako pri nadzornem svetu RTV kot pri programskem svetu RTV se da razvrstit v tej zastopanosti tako po številu poslank in poslancev, ki jih ima posamezna poslanska skupina kot tudi v razmerju opozicija – koalicija in jaz seveda pričakujem, da se bo na ta način odzvala večina ali pa vsi na današnjem MVK-ju, ker bi bilo zelo slabo, da 34 poslank in poslancev treh opozicijskih strank ne dobijo mesta v programskem ali nadzornem odboru, 19 poslank in poslancev tako imenovane koalicije skupaj </font><br/>
<br/>
<b><font size="4">8. TRAK: (ŠS) – 8.35</font></b><br/>
<br/>
<font size="4">	(nadaljevanje) s podporniki pa kar tri. Ampak jaz verjamem, da se to na koncu ne bo zgodilo, da boste SNS in DeSUS zastopala opozicijo na RTV-ju. Verjamem v tisto, kar ste nekateri še ne dolgo nazaj govorili, tudi za magnetogram tako da ja v nasprotnem primeru pa pričakujem predsednik, da po sklepu o glasovanju odprete razpravo. Hvala.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Hvala. Želi še kdo razpravljati? Če ne zaključujem razpravo.</font><br/>
<font size="4">	Glede na to, da je predlaganih več kandidatov kot se jih imenuje bomo glasovali z glasovnicami. V skladu s predhodnim obvestilom bomo glasovanje o izboru kandidatov za uvrstitev v predlog sklepov opravili po prekinjeni 8. točki dnevnega reda skupaj z drugimi glasovanji. </font><br/>
<font size="4">	S tem prekinjam tudi 7. točko.</font><br/>
<br/>
<font size="4">	Prehajamo na </font><b><font size="4">8. TOČKO DNEVNEGA REDA, IN SICER NA PREDLOG SKLEPA O IMENOVANJU DVEH ČLANOV SVETA FUNDACIJE ZA FINANCIRANJE INVALIDSKIH IN HUMANITARNIH ORGANIZACIJ V REPUBLIKI SLOVENIJI</font></b><font size="4">. </font><br/>
<font size="4">	Del gradiva za to točko je bil objavljen s sklicem seje, predloge kandidatov pa ste zaradi varstva podatkov prejeli v varovani predal v sistemu UDIS. </font><br/>
<font size="4">	Uvodna pojasnila: V skladu z drugim odstavkom 10. člena Zakona o lastninskem preoblikovanju Loterije Slovenije Državni zbor imenuje 20 članov Sveta fundacije za financiranje invalidskih in humanitarnih organizacij v Republiki Slovenije, od tega sedem članov na predlog humanitarnih organizacij.</font><br/>
<font size="4">	Državni zbor je 26. 10. 2021 ugotovil predčasno prenehanje mandata člana in razrešil članico, ki sta bila v svet FIHO imenovana iz vrst humanitarnih organizacij, zato je Mandatno-volilna komisija objavila javni poziv humanitarnih organizacijam vpisanih v razvid humanitarnih organizacij za predlagane kandidate za dva člana Sveta FIHO. Rok za predlaganje kandidatov se je iztekel 17. novembra 2021. Nova člana bosta v svet FIHO imenovanja za preostanek mandata sveta FIHO v mandatnem obdobju 2017-2022.</font><br/>
<font size="4">	Na javni poziv smo prejeli predloge štirih kandidatov. Vsi predlogi so pravočasni in popolni. Prejeli ste seznam predlaganih kandidatov izmed katerih bomo določili dva. Želi kdo razpravljati? Če ne, zaključujem razpravo. </font><br/>
<font size="4">	Glede na to, da je predlaganih več kandidatov kot se jih imenuje bomo tako kot pri prejšnjih treh točk glasovali z glasovnicami in sicer sočasno s preostalimi glasovanji.</font><br/>
<font size="4">	Prehajamo na izvedbo glasovanj v okviru 5., 6., 7. in 8. točke dnevnega reda. Predlagam, da glasovanja o vseh zadevah vodi komisija v naslednji sestavi za predsednika bi predlagal mag. Andreja Rajha, za člana Dušana Šiška in za drugega člana Jožefa Horvata. Pričenjam glasovanje.</font><br/>
<font size="4">	Kdo je za? (18 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet. </font><br/>
<br/>
<font size="4">	Najprej navodila glede glasovnice, s katero bomo glasovali o izboru osnih kandidatov za člane programskega Sveta RTV Slovenija, na podlagi sedme alineje šestega odstavka 17. člena Zakona o RTV Slovenija. Mandatno-volilna komisija bo odločala z večino glasov vseh članov komisije, kar pomeni, da mora posamezni kandidat prejeti najmanj 10 glasov od 19. Glasovali bomo torej za osem kandidatov. Predlagani kandidati so na glasovnici navedeni po abecednem vrstnem redu. Glasuje se tako, da se obkroži zaporedna številka pred priimkom predlaganega kandidata.</font><br/>
<font size="4">	Glasovnica, na kateri bo obkroženih več kot osem kandidatov bo neveljavna. Prav tako bo tudi neveljavna tudi glasovnica, ki ne bo izpolnjena in glasovnica iz katere volja poslanca ne bo jasno razvidna. Med tistimi kandidati, ki bodo prejeli večino glasov vseh članov Mandatno-volilne komisije bo določenih tistih osem kandidatov, ki bodo prejeli najvišje število glasov. </font><br/>
<br/>
<b><font size="4">9. TRAK: (ŠS) – 8.40</font></b><br/>
<br/>
<font size="4">	(nadaljevanje) Če pri prvem glasovanju osem kandidatov ne prejme zadostnega števila glasov se za manjkajoče število opravi drugo glasovanje pri katerem se glasuje o tolikem številu kandidatov, kolikor jih je potrebno še imenovati. Po drugem glasovanju se glasuje o tistih kandidatih, ki so pri prvem glasovanju dobili največ glasov.</font><br/>
<font size="4">	Če je pri prvem glasovanju več kandidatov dobilo enako najvišje oziroma drugo najvišje število glasov se izbira kandidatov za ponovno glasovanje med kandidati z enakim številom glasov določi z žrebom.</font><br/>
<font size="4">	Podajam še navodila glede glasovnic, s katerima bomo glasovalo o izboru petih kandidatov za člane programskega sveta RTV Slovenija na podlagi peste alineje šestega odstavka 17. člena Zakona o radioteleviziji Slovenija in petih kandidatov za člane nadzornega sveta RTV Slovenija. Z vsako glasovnico bomo glasovali za pet kandidatov. Predlagani kandidati so na glasovnicah navedenih po abecednem vrstnem redu. Glasuje se tako, da se obkroži zaporedna številka pred priimkom predlaganega kandidata. Glasovnica na kateri bo obkroženih več kot pet kandidatov bo neveljavna. Prav tako bo neveljavna tudi glasovnica, ki ne bo izpolnjena in pa tudi glasovnica, s katere volja poslanca ne bo jasno razvidna. Določenih bo tistih pet kandidatov, ki bo prejelo največje število glasov Mandatno-volilne komisije.</font><br/>
<font size="4">	In še navodila glede glasovnice s katerim bomo glasovali o določitvi dveh kandidatov za dva člana Sveta fundacije za financiranje invalidskih in humanitarnih organizacij v Republiki Sloveniji. Na glasovnici za dva člana sveta FIHO so navedeni štirje kandidati izmed katerih bomo izbirali oziroma izbrali dva. Predlagani kandidati so na glasovnici navedeni po abecednem vrstnem redu. Glasuje se tako, da se obkroži zaporedna številka pred priimkom predlaganega kandidata. Glasovnica, na kateri bosta obkrožena več kot dva kandidata bo neveljavna, prav tako bo neveljavna tudi glasovnica, ki ne bo izpolnjena in glasovnica iz katere volja poslanca ne bo jasno razvidna. Določena bosta tista dva kandidata, ki bosta prejela najvišje število glasov članov komisije. </font><br/>
<font size="4">	Prosim komisijo, da razdeli glasovnice. Glasovanje se bo pričelo ob 8.45 in bo trajalo 10 minut, do 8.55. Po opravljenem glasovanju potrebujejo člani komisije seveda primeren čas, da glasove prišteje, zato bomo sejo nadaljevali ob 9.15. Prekinjam sejo Mandatno-volilne komisije in prosim komisijo, da prične z delom. Hvala.</font><br/>
<br/>
<font size="4">	(Seja je bila prekinjena ob 8.43. in se je nadaljevala ob 9.22.)</font><br/>
<br/>
<b><font size="4">10. TRAK: (ES) – 9.20</font></b><br/>
<br/>
<font size="4">	</font><b><font size="4">PREDSEDNIK IVAN HRŠAK: </font></b><font size="4">Nadaljujemo s</font><b><font size="4"> </font></b><font size="4">sejo ter </font><b><font size="4">5. točko dnevnega</font></b><font size="4"> </font><b><font size="4">reda.</font></b><font size="4"> </font><br/>
<font size="4">	Prosim predsedujočega, da nas seznani z rezultati glasovanje. </font><br/>
<font size="4">	Izvolite, gospod Rajh.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Hvala lepa. Lep pozdrav. </font><br/>
<font size="4">	Torej podajam rezultate glasovanja, torej zapisnik o ugotovitvi izida glasovanja za 8 članov Programskega sveta RTV Slovenija na podlagi sedme alineje šestega odstavka 17. člena Zakona o RTV Slovenija. Razdeljenih je bilo 19 glasovnic. Oddanih je bilo 19 glasovnic. Neveljavnih je bilo 0 glasovnic. Veljavnih je bilo 19 glasovnic. </font><br/>
<font size="4">	Torej rezultati so pa naslednji: večina glasov vseh članic in članov Mandatno-volilne komisije, to je najmanj 10 glasov od 19 glasov, so prejeli naslednji kandidati: Mitja Čander, mag. Jurij Pavel Emeršič, dr. Peter Gregorčič, Ivan Kramberger, Žiga Kušar, Klara Remec, Jelka Stergel in Matevž Tomšič.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Komisiji se zahvaljujem za opravljeno delo in podano poročilo o izidu glasovanja. </font><br/>
<font size="4">	Na podlagi izida glasovanja ugotavljam, da smo določili osem kandidatov, ki jih bomo vključili v besedilo predloga sklepa, ki ga bomo posredovali v odločitev Državnemu zboru.</font><br/>
<font size="4">	Na glasovanje dajem še naslednji predlog sklepa: »Mandatno-volilna komisija predlaga Državnemu zboru, da sprejme sklep o imenovanju osmih članov Programskega sveta RTV Slovenija na podlagi sedme alineje šestega odstavka 17. člena Zakona o Radioteleviziji Slovenije, s katerim se v Programski svet RTV Slovenija za člane imenujejo: Mitja Čander, mag. Jurij Pavel Emeršič, dr. Peter Gregorčič, Ivan Kramberger, Žiga Kušar, Klara Remec, Jelka Stergel in Matevž Tomšič.« Za sprejem sklepa zadošča navadna večina.</font><br/>
<font size="4">	</font><br/>
<b><font size="4">11. TRAK: (ES) – 9.25</font></b><br/>
<br/>
<b><font size="4">	</font></b><font size="4">(nadaljevanje) Začenjam glasovanje.</font><br/>
<font size="4">	Kdo je za? (11 članov.) Kdo je proti? (7 članov.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem 5. točko dnevnega reda.</font><br/>
<br/>
<font size="4">	Nadaljujemo s </font><b><font size="4">6. točko dnevnega reda.</font></b><font size="4"> Prosim predsedujočega, da nas seznani z rezultati glasovanja. Izvolite.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Hvala lepa.</font><br/>
<font size="4">	Pred nami je zapisnik o ugotovitvi izida glasovanja za pet članov Programskega sveta RTV Slovenija na podlagi šeste alineje šestega odstavka 17. člena Zakona o Radioteleviziji Slovenije. </font><br/>
<font size="4">	Razdeljenih je bilo 19 glasovnic. Oddanih je bilo 19 glasovnic. Neveljavnih je bilo 0 glasovnic. Veljavnih je bilo 19 glasovnic. </font><br/>
<font size="4">	Največ članic in članov Mandatno-volilne komisije je prejelo naslednjih pet kandidatov: Dejan Cesar, Anuša Gaši, Vane Gošnik, Jožef Jerovšek, dr. Maja Lapornik.</font><br/>
<br/>
<font size="4">	</font><b><font size="4">PREDSEDNIK IVAN HRŠAK: </font></b><font size="4">Hvala.</font><br/>
<font size="4">	Komisiji se zahvaljujem za opravljeno delo in podano poročilo o izidu glasovanja. Na podlagi izida glasovanja ugotavljam, da smo določili 5 kandidatov, ki jih bomo vključili v besedilo predloga sklepa, ki ga bomo posredovali v odločitev Državnemu zboru. </font><br/>
<font size="4">	Za magnetogram še povem, da Nik Prebil po pooblastilu nadomešča Andrejo Zabret.</font><br/>
<font size="4">	Na glasovanje dajem še naslednji… Prosim? </font><br/>
<font size="4">	Postopkovno Matej Tašner Vatovec.</font><br/>
<br/>
<font size="4">	</font><b><font size="4">DR. MATEJ TAŠNER VATOVEC (PS Levica):</font></b><font size="4"> Hvala lepa, predsednik.</font><br/>
<font size="4">	Imel bi eno čisto tehnično vprašanje. Sedaj izglasovani so bili kandidati, ki so jih predlagali Poslanska skupina DeSUS, Poslanska skupina SMC, Poslanska skupina Slovenske nacionalne stranke, Poslanska skupina SDS in Poslanska skupina Nova Slovenija. Vsaj tri od teh predlaganih kandidatov oziroma s strani predlagateljev so stranke oziroma poslanske skupine, ki so manjše od prvih treh za SDS. </font><br/>
<font size="4">Zanima me kako je to v skladu z šesto alinejo šestega odstavka 17. člena, ki določa, da mora Državni zbor upoštevati zastopanost strank v Državnem zboru. Mislim, da je treba člen brati na način, da se zagotovi čim večja zastopanost enakomerno vseh poslanskih skupin. Sedaj glede na to, da imamo v tem mandatu pač devet poslanskih skupin je to težje, ampak je treba razumeti prvih pet. Sedaj imate tu SDS, LMŠ, SD, Levico, NSi in šele potem pridejo SMC, DeSUS, SNS. </font><br/>
<font size="4">Pač to, kar se danes tukaj dogaja je še eden od desantov koalicije na Programski svet, predvidevam da tudi Nadzorni svet RTV, ko bomo slišali rezultate naslednjega glasovanja in mislim, da to pač enostavno ni dopustno. V skladu z zakonom, mislim, da tudi ta sklep, ki ga boste dali na glasovanje, se pravi na podlagi teh rezultatov volitev, ni ravno v skladu z Zakonom o Radioteleviziji Slovenija. (nerazumljivo) pa bo Mandatno-volilna komisija pri tem glasovanju ni v največji možni meri upoštevala zastopanosti strank v Državnem zboru, ker mislim, da je treba razumeti ta člen tudi na tak način, da gre po redu velikosti, ne pa poljubno. Takšna je bila načeloma tudi praksa v preteklosti. Zanima me vaša interpretacija ali ta sklep ustreza določbam Zakona o Radioteleviziji Slovenija.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Poglejte, Mandatno-volilna komisija je glasovala. Članice in člani Mandatno-volilne komisije so glasovali. To je pač politična odločitev. Jaz ne morem nikomur sugerirati za katerega kandidata bo glasoval. Pa ne vem, če je res v preteklosti bilo vedno spoštovano to določilo. </font><br/>
<font size="4">Skratka, tisto kar se je izglasovalo je pač bilo. Seveda pa je glavna odločitev na Državnem zboru. To se pravi Mandatno-volilna komisija bo danes pač rezultate izglasovala, ampak glavna odločitev, ki bo potem upoštevana bo pa v Državnem zboru.</font><br/>
<font size="4">Na glasovanje dajem še naslednji predlog sklepa: »Mandatno-volilna komisija predlaga Državnemu zboru, da sprejme sklep o imenovanju petih članov Programskega sveta RTV Slovenija na podlagi šeste alineje šestega odstavka 17. člena Zakona o Radioteleviziji Slovenija, s katerim se v Programski svet RTV Slovenija za člane imenujejo: Dejan Cesar, Anuša Gaši, Vane Gošnik, Jožef Jerovšek in dr. Maja Lapornik.«</font><br/>
<font size="4">Brane Golubović, obrazložitev glasu. Izvolite.</font><br/>
<br/>
<b><font size="4">BRANE GOLUBOVIĆ (PS LMŠ):</font></b><font size="4"> Hvala lepa.</font><br/>
<br/>
<b><font size="4">12. TRAK: (ES) – 9.30</font></b><br/>
<br/>
<b><font size="4">	</font></b><font size="4">(nadaljevanje) Zgodilo se je tisto, kar sem napovedoval pred glasovanjem in na kar sem opozarjal. Zgodil se je zadnji korak pri prevzemu RTV Slovenije, ki se bo preoblikovala v novo RTV po vzoru Nove24. Zakaj to trdim? Trdim zato, ker je zakon nedvoumen. Govori, da mora Državni zbor, in del Državnega zbora je tudi Mandatno-volilna komisija, v največji možni meri upoštevati zastopanost strank v Državnem zboru. Tega ta Mandatno-volilna komisija ni storila. Tega poslanci, ki so podprli teh pet kandidatk in kandidatov niso upoštevali, na nek način kršili tudi neko parlamentarno prakso. </font><br/>
<font size="4">	Ni logike, da štiri stranke, ki so dobile kandidate v Programskem in Nadzornem svetu, to so SMC oziroma sedaj Konkretno, Nacionalna stranka, Demokratična stranka upokojencev oziroma njena poslanska skupina in pa Nova Slovenija – Krščanski demokrati z 19 poslankami in poslanci dobijo štiri v Programskem in Nadzornem svetu, demokratična opozicija s 43 poslanci pa nič. In sedaj boste trdili, da je to, se pravi, da se je upoštevala zastopanost strank v Državnem zboru. Ja ni se. Jaz lahko rečem, da se je kdaj zgodila kakšna napaka mogoče 2018, 2017, ko si je SMC izposlovala vaš partner, koalicijski vaš, izposlovala dva in je SDS dobila samo enega. Ni bilo prav. </font><br/>
<font size="4">	Ampak tokrat, jaz govorim, gospa Alenka, ampak tokrat ste povozili čisto vse in vzpostavili neko novo prakso. Da aktualna koalicija ne glede koliko glasov ima opozicija ali je mogoče opozicija sestavljena iz ene stranke, ima 40 glasov, se opoziciji ne da nič. Ampak se šteje po nekem zelo čudnem ključu. Kupuje se pa z mestno občino, z nekim zakonom ali pa še s kakšnimi stvarmi. </font><br/>
<font size="4">	To kar ste pa sedaj naredili je pa nek udar, kolegice in kolegi, in nespoštovanje zakonodaje, poslovnika in neke parlamentarne prakse. Vsaj toliko bi bili, ali pa vsaj vtis bi delali, da znate in bi dali opoziciji demokratični enega. Ne, ampak pohlep te Vlade je prevelik. In tudi vi ste soodgovorni, gospod predsednik. Tudi vi ste del tega pohlepa. </font><br/>
<font size="4">	Mi bomo glasovali proti. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Moram povedati, da tukaj ste dve opozicijski stranki, ki imata svojega kandidata. DeSUS in SNS. (Govorjenje s klopi.) Nisem dal besede. Jaz sem samo povedal, da sta tukaj dva člana dveh opozicijskih strank. </font><br/>
<font size="4">	Matjaž Han ima besedo. Izvolite.</font><br/>
<br/>
<font size="4">	</font><b><font size="4">MATJAŽ HAN (PS SD):</font></b><font size="4"> Hvala lepa.</font><br/>
<font size="4">	Sedaj, gospod predsednik, govoriti o tem, da sta vidva iz DeSUS-a opozicijska poslanca, je ravno tako, da sem jaz svetovni prvak na 100 m. Nekaj takega. Približno. </font><br/>
<font size="4">	Ali je tako težko reči, da ste v koaliciji? Vam je nerodno?</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Mi nismo v koaliciji. Že eno leto nismo v koaliciji.</font><br/>
<br/>
<font size="4">	</font><b><font size="4">MATJAŽ HAN (PS SD):</font></b><font size="4"> Sedaj govorim jaz. Ali mi date besedo? </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Dam, ampak…</font><br/>
<br/>
<font size="4">	</font><b><font size="4">MATJAŽ HAN (PS SD):</font></b><font size="4"> Hvala.</font><br/>
<font size="4">	V glavnem poglejte, da niste zmogli enega, ni važno s katere stranke, lahko iz LMŠ, Levice, SD dati v Programski svet in da tudi onih osem prej približno poznamo iz katere politične grupacije ideologije prihajajo. Seveda mi tega predloga ne moremo podpreti. </font><br/>
<font size="4">	Sem se pa naveličal poslušati, da ste nekatere stranke opozicijske. Niti ene stranke razen LMŠ, Levice, Nepovezanih in SD ni več v opoziciji že eno leto.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Matej Tašner Vatovec ima besedo. Izvolite.</font><br/>
<font size="4">Potem pa Janja Sluga.</font><br/>
<br/>
<font size="4">	</font><b><font size="4">DR. MATEJ TAŠNER VATOVEC (PS Levica):</font></b><font size="4"> Kot sem nakazal že v tistem postopkovnem vprašanju, bomo v Levici glasovali proti temu sklepu. Mislim, da je v nasprotju z zakonom. Zakon nikjer ne govori o tem, da mora biti zastopana koalicija in opozicija. Zakon govori, da morajo biti približno sorazmerno zastopane stranke v Državnem zboru. In </font><br/>
<br/>
<b><font size="4">13. TRAK: (ES) – 9.35</font></b><br/>
<br/>
<font size="4">	(nadaljevanje) In ta zastopanost bi mogla iti, glede na to, da se glasuje o petih članih Programskega sveta, po tem vrstnem redu: SDS, LMŠ, SD, Levica in Nova Slovenija. To kar dela ta koalicija je pa popolna uzurpacija vseh možnih institucij, ki obstajajo v tej državi. </font><br/>
<font size="4">	Najprej smo videli nasilne zamenjave nadzornih svetnikov, ki jih predlaga Vlada. Videli smo kaj se dogaja z ostalimi institucijami in sedaj s tem desantom na Programski svet vi še dokončno utrjujete in pri tem seveda pomagate tako v DeSUS-u kot v Slovenski nacionalni stranki in poslanca narodnih skupnostih v realizaciji tega cilja. In to je samo cilj Slovenske demokratske stranke, da si podredi javno radiotelevizijo. </font><br/>
<font size="4">	Konkretne posledice vidimo že sedaj, ko se cenzurirajo oddaje, ko se cenzurirajo izjave nekaterih v Odmevih itd., in lahko si predstavljamo kako bo izgledala ta javna RTV čez nekaj mesecev. Kot klon oziroma kopija Nove24. Ne vem ali si tega res želite tisti, ki podpirate takšna dejanja.</font><br/>
<font size="4">	Mi seveda tega ne. Mi temu nasprotujemo. Mislim, da tudi ta sklep, če bo izglasovan, ni v skladu z zakonom in predlogi teh kandidatov, tako da bomo tudi razmislili o tem, da se to stvar še preden pride v četrtek na glasovanje v Državni zbor skuša preprečiti. </font><br/>
<font size="4">	Še enkrat, glasovali bomo proti.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Janja Sluga ima besedo. Prosim.</font><br/>
<br/>
<font size="4">	</font><b><font size="4">JANJA SLUGA (PS NP): </font></b><font size="4">Hvala.</font><br/>
<font size="4">	Tudi jaz bom seveda v imenu Nepovezanih poslancev glasovala proti temu. </font><br/>
<font size="4">	To kar počnete na javni Radioteleviziji v koaliciji je grozljivo. Grozljivo. In že sedaj se vidi poleg vseh teh informacij, ki prihajajo na dan o cenzuriranih intervjujih, o cenzuriranih prispevkih… Vi lahko odmahujete sedaj z roko. Ker se ne zavedati pomena javne Radiotelevizije. Ne se zavedate. Več kot očitno. </font><br/>
<font size="4">	Razlika  prispevkih, tudi v osrednjih informativnih oddajah, je pa evidentna že zadnjih štirinajst dni. Upam, da gledate poleg svoje televizije še kakšno drugo in da pogledate tudi kaj se dogaja. In to kar sedaj počnete, predsednik, prosim, da me poslušate, zato ker bom sedaj vam nekaj povedala. Če boste vi sedaj dali ta sklep na glasovanje, boste dali na glasovanje protizakonit sklep. Protizakonit. Prosim vas, da si preberete šesto alinejo šestega odstavka 17. člena zakona. </font><br/>
<font size="4">	V tej šesti alineji piše: 5 članov imenuje Državni zbor na predlog političnih strank, pri čemer mora, poudarek na besedi mora, v največji možni meri upoštevati zastopanost strank v Državnem zboru. Torej mora. </font><br/>
<font size="4">	In tak sklep, lahko se sedaj izgovarjate, da smo ga izglasovali, lahko ponovite glasovanje, lahko pridemo do tega, da bo sklep, ki ga boste dali na glasovanje skladen s tem kar piše v zakonu. Ker sedaj ni. In odgovornost je vaša, ker ga vi dajete na glasovanje, ne glede na to kako smo mi glasovali. Vi bi lahko to glasovanje ponovili, da dosežemo to kar pravi zakon. Moramo doseči ustrezno zastopanost. Upam, da se tega zavedate. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Mag. Andrej Rajh, izvolite.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB):</font></b><font size="4"> Tudi jaz bi v bistvu dal dve izjavi. Eno kot predsednik te volilne komisije, drugo pa kot poslanec.</font><br/>
<font size="4">	Glede na to, da zakon jasno piše, da je treba pri imenovanju v največji meri možno upoštevati zastopanost strank v Državnem zboru, kot predsednik te komisije, ki je preštela glasove, ugotavljam, da rezultati glasovanja tega ne odražajo. Torej, to jasno povem kot predsednik te komisije ugotavljam, da glasovi, ki smo jih prešteli in kot smo ugotovili tega ne odražajo.</font><br/>
<font size="4">	Če pogledamo kdo je katere kandidate predlagal, katere stranke, vidimo, da tega ni mogoče potrditi na podlagi preštetih glasov. Tako da bi prosil tudi Zakonodajno-pravno službo, da se opredeli do moje ugotovitve kot predsednika volilne komisije.</font><br/>
<font size="4">	Druga zadeva pa, kot poslanec Poslanske skupine SAB prav tako ugotavljam, da pri imenovanju ni bil upoštevan 17. člen. Torej, da se v največji možni meri upošteva zastopanost </font><br/>
<br/>
<b><font size="4">14. TRAK: (ES) – 9.40</font></b><br/>
<br/>
<b><font size="4">	</font></b><font size="4">(nadaljevanje) strank v Državnem zboru. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala. </font><br/>
<font size="4">	Kot sem rekel, glasovanje so opravili poslanci poslanskih skupin. Odločitev je politična. Odločitev Mandatno-volilne komisije danes ni dokončna. Na glasovanju v Državnem zboru je lahko čisto drugačna odločitev kot je tu. </font><br/>
<font size="4">	Na glasovanje dajem še naslednji predlog sklepa: »Mandatno-volilna komisija predlaga Državnemu zboru, da sprejme sklep o imenovanju petih članov Programskega sveta RTV Slovenija na podlagi šeste alineje šestega odstavka 17. člena Zakona o Radioteleviziji Slovenija, s katerim se v Programski svet RTV Slovenija za člane imenujejo: Dejan Cesar, Anuša Gaši, Vane Gošnik, Jožef Jerovšek in dr. Maja Lapornik.« Prekinjam glasovanje. </font><br/>
<font size="4">	Proceduralno, Matjaž Han.</font><br/>
<br/>
<font size="4">	</font><b><font size="4">MATJAŽ HAN (PS SD):</font></b><font size="4"> Predsednik, rad bi vedel, glede na to, da glasujemo o sklepu in vi ste rekli, da bo lahko na Državnem zboru pa čisto drugačno glasovanje. Če mi to lahko razložite, ker tega pa ne razumem. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Čisto enostavno. Da to kar bomo na Mandatno-volilni komisiji izglasovali, bo lahko padlo na Državnem zboru. Skratka da ne bo sprejeto. To je pa čisto drugačno glasovanje. Saj to je čisto jasno. </font><br/>
<font size="4">	Postopkovno. Pa da bo res postopkovno. Izvolite, Janja Sluga.</font><br/>
<br/>
<font size="4">	</font><b><font size="4">JANJA SLUGA (PS NP):</font></b><font size="4"> Jaz bi pa rada, predsednik, glede na to, kar ste rekli, da mi razložite kako boste pa stali za tem sklepom, če bo tak sklep izglasovan na Državnem zboru in bo protizakonit. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Kdo pravi, da bo protizakonit? To vi pravite. Verjetno v praksi je težko izglasovati točno tako kot tam piše. In rekel sem, da je to politična odločitev. Glasovali ste poslanci in jaz moram to odločitev spoštovati. </font><br/>
<font size="4">	Da bo postopkovno, ker prej ni bilo postopkovno. </font><br/>
<br/>
<font size="4">	</font><b><font size="4">JANJA SLUGA (PS NP):</font></b><font size="4"> V redu, predsednik. Ampak sedaj mi pa povejte, če je težko, v praksi se pač zakona ne držimo, po vaših besedah. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Kako?</font><br/>
<br/>
<font size="4">	</font><b><font size="4">JANJA SLUGA (PS NP):</font></b><font size="4"> Tako ste vi rekli. Težko je v praksi tako glasovati. Zakon je pa jasen. Zakon piše, da kandidati morajo odražati zastopanost političnih strank. Morajo. Sedaj če je težko, se pač zakona ne bomo držali. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Sem že prej dal obrazložitev. In sedaj prehajamo na glasovanje.</font><br/>
<font size="4">	Kdo je za? (11 članov.) Kdo je proti? (8 članov.)</font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem 6. točko dnevnega reda.</font><br/>
<br/>
<font size="4">	Prehajamo na </font><b><font size="4">7. točko dnevnega reda.</font></b><font size="4"> </font><br/>
<font size="4">	Prosim predsedujočega, da nas seznani z rezultati glasovanja.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB):</font></b><font size="4"> Hvala lepa.</font><br/>
<font size="4">	Poglejte, prebral bom zapisnik o ugotovitvi izida glasovanja za pet članov Nadzornega sveta RTV Slovenija. </font><br/>
<font size="4">	Razdeljenih je bilo 19 glasovnic. Oddanih je bilo 19 glasovnic. Neveljavnih je bilo 0 glasovnic. Veljavnih je bilo 19 glasovnic.</font><br/>
<font size="4">	Največ glasov članic in članov Mandatno-volilne komisije je prejelo naslednjih pet kandidatov: gospa Alenka Vodočnik, ki jo je predlagala Poslanska skupina Slovenske nacionalne stranke, druga je bila dr. Tamara Besednjak Valič, kjer je predlagatelj Poslanska skupina SDS, tretji Janez Čadež, ki ga je predlagala Poslanska skupina Nove Slovenije, četrta mag. Metka Čobec, ki jo je predlagala Poslanska skupina SMC in peta mag. Romana Fišer, ki jo je predlagala Poslanska skupina DeSUS. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa Komisiji za opravljena dela in podano poročilo o izidu glasovanja.</font><br/>
<font size="4">	Na podlagi izida glasovanja ugotavljam, da smo določili pet kandidatov, ki jih bomo vključili v besedilo predloga sklepa, ki ga bomo posredovali v odločitev Državnemu zboru.</font><br/>
<font size="4">	Na glasovanje dajem še naslednji predlog sklepa: »Mandatno-volilna komisija predlaga Državnemu zboru, da sprejme sklep o imenovanju petih članov Nadzornega sveta RTV Slovenija, s katerim se v Nadzorni svet RTV Slovenija za člane imenujejo: dr. Tamara Valič Besednjak, Janez Čadež, mag. Metka Čobec, </font><br/>
<br/>
<b><font size="4">15. TRAK: (ŠS) – 9.45</font></b><br/>
<br/>
<font size="4">	(nadaljevanje) mag. Romana Fišer in Alenka Vodončnik.</font><br/>
<font size="4">	Pričenjamo z glasovanjem. Prekinitev. Matjaž Han, kaj?</font><br/>
<br/>
<b><font size="4">	MATJAŽ HAN (PS SD):</font></b><font size="4"> Kaj, kaj.</font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Postopkovno? Predsednik</font><b><font size="4"> </font></b><font size="4">lahko vpraša ali imaš postopkovno ali kaj imaš.. Aha, dobro hvala.</font><br/>
<br/>
<b><font size="4">	MATJAŽ HAN (PS SD):</font></b><font size="4"> Obrazložitev glasu bi imel, čer je možno.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Ja lahko, samo treba je povedati.</font><br/>
<br/>
<b><font size="4">	MATJAŽ HAN (PS SD):</font></b><font size="4"> V glavnem, če ne bi bil tako žalosten pa ne vem vse skupaj, saj ne vem ali bi se jokal ali bi se smejal, ampak, če bi še razumel glede programskega sveta pa taktike in tako naprej, ne razumem pa v nadzornem odboru. </font><br/>
<font size="4">	Vsepovsod je približno, saj na tem svetu da ali opozicija ali lastniki nadzirajo bom rekel institucije in 43 poslancev Tega Državnega zbora nima v nadzornem svetu javne televizije RTV niti enega kandidata.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Hvala. Želi še kdo? Brane Golubović.</font><br/>
<br/>
<b><font size="4">	BRANE GOLUBOVIĆ (PS LMŠ):</font></b><font size="4"> Hvala lepa. </font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Se opravičujem, očitno je bila Janja Sluga prej, pa je nisem videl. Se opravičujem, pa potem Brane Golubović.</font><br/>
<br/>
<b><font size="4">	JANJA SLUGA (PS NP):</font></b><font size="4"> Hvala. Jaz bi opozorila nekaj. Če sem vam prej brala ta šesto alinejo šestega odstavka 17. člena, v kateri piše, da mora v največji možni meri biti upoštevana zastopanost strank po velikosti, naj vas pa opozorim, da je v 26. členu zakona še strožja obveznost, še strožja obveznost, ki pravi, da mora upoštevati zastopanost političnih strank pri imenovanju nadzornega sveta. Mora!</font><br/>
<font size="4">	In predsednik, ponovno vas opozarjam, ponovno boste kršili zakon in tudi koalicija, da se razumemo, ne. Da pri nadzornem svetu niti pri nadzornem svetu ne upoštevate tega in tako kot je rekel Matjaž, da velik del državnega zbora nima niti enega predstavnika v nadzornem svetu, pri čemer je jasno določeno v  26. členu, da bi ga morali imet, potem je res konec. Konec je vsega. In da tako vehementno povozite določila zakona, ki ste ga v resnici sami pisali, da ne bo pomote, še to za povrh vsega, potem res kažete zdaj svoj pravi obraz. Vi predsednik pa tudi.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Brane Golubović.</font><br/>
<br/>
<b><font size="4">	BRANE GOLUBOVIĆ (PS LMŠ):</font></b><font size="4"> Hvala lepa. Tudi v LMŠ bomo glasovali proti. Ta člen 26, prvi odstavek je še strožji. Tako kot je že bilo rečeno. Mora upoštevati zastopanost.</font><br/>
<font size="4">	Vi ste se pa odločili, da boste imenovali za pet nadzornikov iz petih koalicijskih strank. Konkretno, Nova Slovenija, SDS, poslanska skupina DeSUS in pa SNS. To ste se odločili in to po vaše tudi po vaše gospod predsednik boste glasoval po vsej verjetnosti moral upoštevati zastopanost pomeni malo po svoje bomo naredili. Ne bomo tega upoštevali 26. člena ampak bomo naredili tako kot smo se dogovorili oziroma kot smo se bom naredil tri pikice.</font><br/>
<font size="4">	Mislim, jaz ne vem, če se vi zavedate kakšno parlamentarno prakso uvajate. Uvajate parlamentarno prakso, da vedno v prihodnje bo lahko vsakokratna koalicija povozila opozicijo ali pa 43. glasov poslank in poslancev v Državnem zboru. Vam se ne gre za nadzor. Vam se gre za enoumje in za preoblikovanje javne RTV v Novo RTV in v LMŠ-ju bomo glasovali proti, ker ni logike, da 19 poslank in poslancev dobi 4 člane nadzornega sveta od petih, 43 nobenega in temu rečete, da se upošteva zastopanost političnih strank v Državnem zboru. </font><br/>
<br/>
<b><font size="4">16. TRAK: (ŠS) – 9.50</font></b><br/>
<br/>
<font size="4">	(nadaljevanje) Pa vi sploh stranka niste, ker se vam je stranka DeSUS odpovedala tako da sploh kršite to. Hvala.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Matej Tašner Vatovec.</font><br/>
<br/>
<b><font size="4">	DR. MATEJ TAŠNER VATOVEC (PS Levica):</font></b><font size="4"> Ja, predlagani sklep zastopa 45 poslan in poslancev tega Državnega zbora, 45 članov strank, ki so zastopane v tem Državnem zboru. Če bi ta sklep bil oblikovan na tak način, kot veleva zakon bi pokrival 67 poslancev tega Državnega zbora.</font><br/>
<font size="4">	Mislim, da vam to daje že dovolj jasno sliko o tem, da gre za kršitev Zakona o RTV, tako kot je šlo prej pri programskem svetu in mislim tak način res ni več podoben ničemer, mogoče kakšnemu enopartijskemu sistemu in temu smo zdaj priča. To, da pač Slovenska demokratska stranka na vse kriplje pač pritisne in seveda se vsi ubogljivo upognete, pokimate in greste dalje. </font><br/>
<font size="4">	Ta sklep govori o brez hrbteničnosti, govori o servilnosti, govori o nesposobnosti mišljenja ali pa razmišljanja z lastno glavo ali pa o sposobnosti razmišljanja samo še o lastnih denarnicah za nekaj pač mesecev in iz tega vidika to, kar počnete v SNS-u, v DeSUS-u je pač neverjetno. Mislim jaz ne vem ali je toliko vredno tistih par nekaj projektov, ki so vam jih dali za to, da dokončno sesujete javno RTV, nadzorni odbor, nadzorni svet, programski svet. To bo zdaj dobesedno podrejeno eni stranki in vi temu to mirno gledate, temu prikimate. </font><br/>
<font size="4">	Ob tem je seveda treba izpostaviti, da sodelujete tudi poslanca narodnih skupnosti, kar je pač nemogoče. Mislim, jaz kaj takega si ne morem predstavljati. </font><br/>
<font size="4">	In zdaj me prav zanima, kako bi v SDS-u reagirali, ko bodo v koaliciji pa bo potrebno glasovat, ko bodo potekli mandati o teh članih nadzornega sveta pa programskega sveta, pa bo takrat največja koalicijska stranka skupaj s koalicijo rekla ne mi SDS-u ne bomo dali nič, ne bomo dali nič Novi Sloveniji in tako naprej. To se je zardi tega, ker so dobili enega manj kot so mislili, da jim pripada so delali cel vik in krik par mesecev v tem Državnem zboru. Zdaj pa »nikome ništa«, gremo povozit kot valjar in to ni samo v tem primeru programskega in nadzornega sveta, ampak to počnete odkar imate vlado. Na vsaki možno točki povozite vse možne standarde in vse parlamentarne prakse, ki so veljale do sedaj. Dogaja se to pri predsedovanju parlamenta oziroma pri vodenju sej Državnega zbora, pri vodenju sej matičnih odborov, pri tem, da imamo Mandatno-volilno komisiji, ki ne odraža razmerij v Državnem zboru ampak ima manjšinska koalicija večino s prevelikim številom članov, kar je velja enako za večino odborov v tem Državnem zboru in tako naprej.</font><br/>
<font size="4">	Pač vi ste degradirali stanje parlamentarizma v tej državi na najnižji možni nivo, če ne celo pod nivojem morske gladine in mene prav zanima, kako bomo lahko te standarde nazaj vzpostavili. </font><br/>
<font size="4">	Ta sklep tako kot tisti glede programskega sveta je nezakonit in mislim, da moramo tudi razmisliti o tem kako izpeljati tudi ustrezne postopke, da se takšni sklepi razveljavijo. V Levici bomo glasovali proti.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Hvala. Alenka Jeraj.</font><br/>
<br/>
<b><font size="4">	ALENKA JERAJ (PS SDS):</font></b><font size="4"> Ja, hvala za besedo. Zdaj ne vem kako mojih kolegov ni skrbela kršitev zakona prejšnji mandat, ko ni bilo nadzora s strani opozicije, kakšno prakso ste vzpostavili z največ poslanci v Državnem zboru nismo imeli predstavnika v nadzornem svetu RTV, pa vas to ni skrbelo.</font><br/>
<font size="4">	Vi ste postavili novo prakso. Mi smo takrat dejansko povedali, da bi se moralo upoštevati število poslancev, pa ste rekli ne. Torej, ste vzpostavili prakso, ki se bo očitno zdaj nadaljevala. Mi smo res takrat opozarjali, da to ni v redu, ampak smo dobili odgovor, da je to pač Državni zbor izvolil in je to v redu. In me zanima, zakaj vas takrat ni skrbelo, ko ste štiri koalicijske stranke postavile vse predstavnike v nadzorni odbor in vas ni zanimalo kaj opozicija misli in koliko glasov ima opozicija, celo največja stranka v opoziciji ni imela svojega predstavnika.</font><br/>
<font size="4">	Tako da tako prakso ste vzpostavili vi in zdaj pač s tako prakso nadaljujemo, ker je tudi pravna služba rekla, da je to v redu.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Ja, obrazložitev v lastnem imenu </font><br/>
<br/>
<b><font size="4">17. TRAK: (ŠS) – 9.55</font></b><br/>
<br/>
<font size="4">	(nadaljevanje) Matej Tašner Vatovec.</font><br/>
<br/>
<b><font size="4">	DR. MATEJ TAŠNER VATOVEC (PS Levica):</font></b><font size="4"> Kolegica Jeraj, vas sicer takrat ni bilo, ampak mi smo takrat v Levici konkretno se borili za to, da recimo tudi NSi takrat dobi skladno z zakonom svojega predstavnika. Govorite o takrat največji vladni stranki SMC-ju, ki je danes vaša koalicijska partnerka in dejansko se je to zgradilo. Ampak že takrat smo opozarjali na to, da je to protizakonito in da ni v skladu s pravili in da je to nekaj, kar se ne počne.</font><br/>
<font size="4">	Ta logika, ki jo pa zdaj uporabljate, ker je nekdo v preteklosti nekaj naredil narobe, napačno, v nasprotju z zakonom, bomo zdaj mi počeli isto je pa sprevrženo do konca. Sprevrženo do konca. Po takšni logiki, ne vem kam bomo prišli. Tako da jaz mislim, da so sicer tista pravila, čeprav so bila prekršena, morajo še vedno veljati ne glede na to, da se je v preteklosti zgodilo nekaj narobe in če stojimo za zakoni, če nameravamo zakone spoštovati še v tej državi in če mislimo spoštovat neke prakse, ki so bile oblikovane dolgo časa in jih ne prekinjat s takimi kršitvami, potem moramo glasovati proti. Jaz bom glasoval prot temu sklepu.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Hvala. Pričenjam z glasovanjem. </font><br/>
<font size="4">	Kdo je za? (11 članov.) Kdo je proti? (8 članov.)</font><br/>
<font size="4">	Ugotavljam, da je sklep sprejet.  </font><br/>
<font size="4">	Zaključujem 7. točko dnevnega reda.</font><br/>
<br/>
<font size="4">	In nadaljujemo z </font><b><font size="4">8. točko dnevnega reda</font></b><font size="4">. Prosim predsedujočega, da nas seznani z rezultati glasovanja.</font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Ja, hvala lepa. Torej pred mano je zapisnik o ugotovitvi izida glasovanja za dva člana Sveta fundacije za financiranje invalidskih in humanitarnih organizacij Republike Slovenije na predlog humanitarnih organizacij, ki so vpisane v razvid humanitarnih organizacij.</font><br/>
<font size="4">	Razdeljenih je bilo 19 glasovnic, oddanih je bilo 19 glasovnic, neveljavnih je bilo 0 glasovnic, veljavnih je bilo 19 glasovnic.</font><br/>
<font size="4">	Največ glasov članic in članov Mandatno-volilne komisije sta prejela naslednja dva kandidata: mag. Nataša Jan in dr. Janja Završnik.</font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Komisiji se zahvaljujem za opravljeno delo in podano poročilo izida glasovanja. Na podlagi izida glasovanj ugotavljam, da smo določili dv kandidata za dva člana Sveta FIHO na predlog humanitarnih organizacij, ki ju bomo vključili v besedilo predloga o katerem bo odločal Državni zbor.</font><br/>
<font size="4">	Na glasovanje dajem naslednji predlog sklepa: »Mandatno volilna komisija predlaga Državnemu zboru, da sprejme sklep o imenovanju dveh članov Sveta Fundacije za financiranje invalidskih in humanitarnih organizacij v Republiki Sloveniji s katerim se za člana na predlog humanitarnih organizacij, ki so vpisane v razvid humanitarnih organizacij imenujeta mag. Nataša Jan in dr. Janja Završnik za čas do izteka mandata članov imenovanih s sklepom o imenovanju članov Sveta fundacije za financiranje invalidskih in humanitarnih organizacij v Republiki Sloveniji z dne 22. 3. 2017«. Glasujemo.</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.  </font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">8.A. TOČKO DNEVNEGA REDA, IN SICER NA PREDLOG SKLEPA O SPREMEMBI SKLEPA O SESTAVI IN IMENOVANJU PREDSEDNIKA, PODPREDSEDNIKA, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU MOREBITNE POLITIČNE ODGOVORNOSTI NOSILCEV JAVNIH FUNKCIJ ZARADI SUMA NEDOPUSTNEGA POLITIČNEGA VMEŠAVANJA V DELO POLICIJE IN POLITIČNEGA VPLIVANJA NA POTEK OZIROMA IZID PREDKAZENSKIH IN DRUGIH POSTOPKOV</font></b><font size="4">. </font><br/>
<font size="4">	Kot gradivo za to točko dnevnega reda ste prejeli predlog poslanske skupine SDS z dne 7. 12. 2021 in delovno besedilo predloga sklepa z dne 7. 12. 2021.</font><br/>
<font size="4">	Uvodna pojasnila: Poslanska skupina SDS je 7. 12. 2021 sporočila, da za člana navedene preiskovalne komisije predlaga mag. Dejana Kaloha </font><br/>
<br/>
<b><font size="4">18. TRAK: (ŠS) – 10.00</font></b><br/>
<br/>
<font size="4">	(nadaljevanje) namesto dosedanjega člana Tomaža Lisca. V skladu z navedenim ste 7. 12. 2021 prejeli delovno besedilo predloga sklepa. </font><br/>
<font size="4">	Želi kdo razpravljati? Če ne, zaključujem razpravo in na glasovanje dajem naslednji predlog sklepa: Mandatno-volilna komisija predlaga Državnemu zboru, da sprejme sklep o spremembi sklepov o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju morebitne politične odgovornosti nosilcev javnih funkcij zaradi suma nedopustnega političnega vmešavanja v delo policije in političnega vplivanja na potek oziroma izid predkazenskih in drugih postopkov v predlaganem besedilu. Pričenjam z glasovanjem.</font><br/>
<font size="4">	Kdo je za? (13 članov.) Kdo je proti? (Nihče.) </font><br/>
<font size="4">	Ugotavljam, da je sklep sprejet.  </font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">10. TOČKO DNEVNEGA REDA, IN SICER NA DOLOČITEV KANDIDACIJSKEGA POSTOPKA ZA IMENOVANJE ČLANOV SVETA ZA RADIODIFUZIJO</font></b><font size="4">. </font><br/>
<font size="4">	Delovno gradivo ste članice in člani prejeli v sistemu UDIS.</font><br/>
<font size="4">	Uvodna pojasnila: V skladu z drugim odstavkom 100. člena Zakona o medijih, Svet za radiodifuzijo sestavlja sedem članov, ki jih na podlagi javnega poziva imenuje Državni zbor. Na javni poziv se lahko javijo kandidati s področja prava, telekomunikacij in informatike, avdio vizualne kulture, ekonomije, novinarstva in komunikologije. V skladu s četrtim odstavkom 100. člena je mandat predsednika in članov 5 let, po izidu mandata pa so lahko ponovno imenovani.</font><br/>
<font size="4">	Državni zbor je 22. 3. 2017 imenoval sedem članov Sveta za radiodifuzijo, ki jim je mandat začel teči 28. 4. 2017. Glede na to, da Svetu 27. 4. 2022 poteče mandat, mora Mandatno-volilna komisija imenovati sedem novih članov Sveta za petletni mandat. Delovnemu gradivu v katerem je opisan kandidacijski postopek je priložen tudi osnutek besedila javnega poziva v katerem je predlagan rok za vlaganje kandidatur do vključno torka 25. 1. 2022. Mandatno-volilna komisija bo kandidature obravnavala predvidoma na marčevski seji 2022 in pripravila predlog sklepa, ki ga bo posredovala v odločitev Državnemu zboru.</font><br/>
<font size="4">	Želi kdo razpravljati? Če ne, na glasovanje dajem naslednji predlog sklepa: Mandatno-volilna komisija objavi javni poziv za zbiranje kandidatur za sedem članov Sveta za radiodifuzijo. Javni poziv se objavi v Uradnem listu Republike Slovenije in na spletnih straneh Državnega zbora, informacijo o pozivu pa na programu Televizija Slovenija 3. Rok za vlaganje kandidatur je do vključno torka, 25. 1. 2022. Pričenjam z glasovanjem.</font><br/>
<font size="4">	Kdo je za? (13 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.  </font><br/>
<font size="4">	Zaključujem to točko dnevnega reda.</font><br/>
<br/>
<font size="4">	In prehajamo na </font><b><font size="4">11. TOČKO DNEVNEGA REDA, IN SICER NA DOLOČITEV KANDIDACIJSKEGA POSTOPKA ZA IMENOVANJE ČLANOV SVETA FUNDACIJE ZA FINANCIRANJE INVALIDSKIH IN HUMANITARNIH ORGANIZACIJ V REPUBLIKI SLOVENIJI</font></b><font size="4">. </font><br/>
<font size="4">	Delovno gradivo ste članice in člani prejeli v sistemu UDIS.</font><br/>
<font size="4">	Uvodna pojasnila: V skladu s prvo točko drugega odstavka 10. člena Zakona o lastninskem preoblikovanju Loterije Slovenije Državni zbor imenuje in razrešuje 20 članov Sveta FIHO, od tega 10 članov na predlog vseh reprezentativnih in drugih invalidskih organizacij, ki delujejo na državni ravni in na predlog Nacionalnega sveta invalidskih organizacij Slovenije. Enega člana na predlog Rdečega križa Slovenije, enega člana na predlog slovenske Karitas, enega člana na predlog Gorske reševalne zveze Slovenije in 7 članov na predlog humanitarnih organizacij, ki so vpisane v razvid humanitarnih organizacij.</font><br/>
<font size="4">	V skladu s prvim odstavkom 13. člena Zakona člani Sveta FIHO opravljajo svoje delo nepoklicno. Državni zbor imenuje člane sveta za dobo petih let in so lahko največ </font><br/>
<br/>
<b><font size="4">19. TRAK: (ŠS) – 10.05</font></b><br/>
<br/>
<font size="4">	(nadaljevanje) dva-krat zaporedoma imenovani na to funkcijo. Državni zbor je 22. 3. 2017 imenoval člane Sveta FIFO, ki jim je mandat začel teči s konstitutivno sejo 26. 6. 2017. </font><br/>
<font size="4">	Glede na navedeno Svetu FIHO 25. 6. 2022 poteče pet letni mandat, zato mora Državni zbor imenovati nove člane. Z delovnim gradivom ste prejeli predloga sklepov o katerih bomo odločali. Delovnemu gradivu je predložen osnutek besedila javnega poziva invalidskih in humanitarnim organizacijam ter Nacionalnemu svetu invalidskih organizacij Slovenije, ki jim v Svetu FIHO skupno pripada 17 mest.</font><br/>
<font size="4">	Mandatno-volilna komisija bo hkrati z objavo javnega poziva invalidskim in humanitarnim organizacijam pozvala tudi Rdeči križ Slovenije, slovensko Karitas in Gorsko reševalno zvezo Slovenije, ki jim v Svetu FIFO pripada po eno mesto, da predlagajo kandidate. Predlagan rok za posredovanje predlogov je do vključno torka, 25. 1. 2022. Mandatno-volilna komisija bo predloge kandidatov obravnavala predvidoma na marčevski seji 2022 in pripravila predlog sklepa, ki ga bo posredovala v odločitev Državnemu zboru.</font><br/>
<font size="4">	Želi kdo razpravljati? Če ne, zaključujem razpravo in na glasovanje dajem naslednja predloga sklepov: »Mandatno-volilna komisija objavi javni poziv invalidskim in humanitarnim organizacijam ter Nacionalnemu svetu invalidskih organizacij Slovenije za predlagane kandidatov za člane Sveta fundacije za financiranje invalidskih in humanitarnih organizacij v Republiki Sloveniji, ki jim v Svetu FIHO skupno pripada 17 mest. Javni poziv se objavi v Uradnem listu Republike Slovenije in na spletnih straneh Državnega zbora, informacija o pozivu pa na programu TV Slovenija 3. Rok za predlagane kandidatov je do vključno torka, 25. 1. 2022.« Pričenjam z glasovanjem.</font><br/>
<font size="4">	Kdo je za? (13 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.  </font><br/>
<br/>
<font size="4">	Sedaj bomo glasovali še o drugem sklepu: »Mandatno-volilna komisija pozove Rdeči križ Slovenije, slovensko Karitas in Gorsko reševalno zvezo Slovenije, ki jim v Svetu FIHO pripada po eno mesto, da je do vključno torka, 25. 1. 2022 posredujejo predloge kandidatov za člane Sveta fundacije za financiranje invalidskih in humanitarnih  organizacij v Republiki Sloveniji«. Pričenjam z glasovanjem.</font><br/>
<font size="4">	Kdo je za? (13 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet.  </font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">12. TOČKO DNEVNEGA REDA, IN SICER NA ADMINISTRATIVNE ZADEVE</font></b><font size="4">. </font><br/>
<font size="4">	V okviru te točke bomo obravnavali predlog za ustanovitev delovne skupine za ugotavljanje neopravičene odsotnosti poslancev s seje Državnega zbora oziroma delovnega telesa, ki ste ga 25. 11. 2021 prejeli kot delovno gradivo. Iz posredovanega gradiva izhaja opis postopkov ugotavljanja neopravičene odsotnosti poslanca s seje Državnega zbora v skladu s poslovniškimi določili in določili Pravilnika za ugotavljanje neupravičene odsotnosti poslanca s seje Državnega zbora oziroma delovnega telesa ter predlog sklepov  o ustanovitvi delovne skupine.</font><br/>
<font size="4">	Na podlagi prvega odstavka 98. člena Poslovnika 11. člena Pravilnika in poročila generalne sekretarke o odsotnosti poslancev s 85. izredne seje Državnega zbora dne 15. 11. 2021 je bilo neopravičeno odsotnim poslankam in poslancem posredovano obvestilo o ustreznem znižanju njihovih plač in drugih osebnih prejemkov zoper katere imajo možnost ugovora.</font><br/>
<font size="4">	Tretji odstavek 12. člena Pravilnika določa, da lahko za predhodno obravnavo ugovorov in pripravo predlogov odločitev o ugovorih Mandatno-volilna komisija izmed svojih članic in članov imenuje delovno skupino. Glede na preteklo prakso in na navedeni podlagi je predlagan sklep v skladu s katerim se ustanovi delovna skupina sestavljena iz članic oziroma članov Mandatno-volilne </font><br/>
<font size="4"> </font><br/>
<b><font size="4">20. TRAK: (ŠS) – 10.10</font></b><br/>
<br/>
<font size="4">	(nadaljevanje) komisije v kateri bi imela vsaka poslanska skupina pravico do enega člana. Želi kdo v zvezi s tem razpravljati? Ne. Potem, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija izmed svojih članic in članov ustanovi delovno skupino za ugotavljanje neupravičene odsotnosti poslancev seje Državnega zbora oziroma delovnega telesa v kateri ima vsaka poslanska skupina pravico do enega člana.« Pričenjam z glasovanjem. </font><br/>
<font size="4">	Kdo je za? (15 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">  </font><br/>
<font size="4">	Na podlagi sprejetega sklepa o ustanovitvi delovne skupine bom pozval poslanske skupine, ki imajo v Mandatno-volilni komisiji več članov, da v delovno skupino izmed njih določijo enega oziroma, da poslanske skupine, ki imajo v Mandatno-volilni komisiji le enega člana izrazijo strinjanje sodelovanja tega člana v delovni skupini. S tem zaključujem tudi to točko dnevnega reda.</font><br/>
<br/>
<font size="4">	In prehajamo na </font><b><font size="4">13. TOČKO DNEVNEGA REDA, IN SICER NA UGOTOVITEV PRENEHANJA MANDATA SODNICE POROTNICE DELOVNEGA IN SOCIALNEGA SODIŠČA V LJUBLJANI ZA ODLOČANJE V DELOVNIH SPORIH</font></b><font size="4">. </font><br/>
<font size="4">	Gradivo za to točko dnevnega reda ste članice in člani zaradi varstva podatkov prejeli v varovani predal v sistemu UDIS. </font><br/>
<font size="4">	Uvodna pojasnila: Mandatno-volilna komisija je 1. 12. 2021 prejela odstopno izjavo Tadeje Bečkanović, sodnice porotnice Delovnega in socialnega sodišča v Ljubljani za odločanje v delovnih sporih, ki jo je Državni zbor za sodnico porotnico iz vrst delavcev izvolil 21. septembra 2020. Zakon o sodiščih v tretjem odstavku 51. člena določa, da sodniku porotniku med drugim preneha mandat, če se odpove mandatu sodnika porotnika. Iz šestega odstavka istega člena nadalje izhaja, da se v teh primerih izda ugotovitveno odločba o prenehanju mandata sodnika porotnika. Želi kdo o tem razpravljati? Če ne, zaključujem razpravo. 	</font><br/>
<font size="4">	Mandatno-volilna komisija se seznani z naslednjim ugotovitvenim sklepom:  »Tadeji Bečkanović preneha mandat sodnice porotnice Delovnega in socialnega sodišča v Ljubljani za odločanje v delovnih sporih.« O sklepu, kot sem rekel, se ne glasuje.</font><br/>
<font size="4">	Zaključujem to točko in s tem tudi 37. sejo Mandatno-volilne komisije. </font><br/>
<font size="4">	Vsem prisotnim se zahvaljujem za sodelovanje. Srečno!</font><br/>
<br/>
<b><font size="4">Seja je bila zaključena 13. decembra 2021 ob 10.13.</font></b>
</root>