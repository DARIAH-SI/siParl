<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br/>
<b><font size="4">9. nujna seja</font></b><br/>
<br/>
<b><font size="4">(8. maj 2019)</font></b></p></div><br/>
<b><font size="4">Sejo je vodil Edvard Paulič, predsednik odbora. </font></b><br/>
<b><font size="4">Seja se je začela ob 9.15.</font></b><br/>
<br/>
<b><font size="4">1. TRAK: (SB) </font></b><br/>
<br/>
<b><font size="4">	PREDSEDNIK EDVARD PAULIČ:</font></b><font size="4"> Spoštovani, pričenjam 9. nujno sejo Odbora za infrastrukturo, okolje in prostor in vas prav lepo pozdravljam!</font><br/>
<font size="4">	Obveščam vas, da se je opravičil član odbora Luka Mesec. Na seji pa kot nadomestni člani odbora s pooblastili sodelujejo namesto poslanke Nataše Sukič poslanec Primož Siter, namesto poslanca Gregorja Periča poslanka Monika Gregorčič in namesto poslanca Bojana Podkrajška poslanec Dejan Kaloh. </font><br/>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red z eno točko v zvezi s katero v poslovniškem roku nisem prejel nobenega predloga za spremembo. Zato je ta določen kot ste ga prejeli s sklicem. P</font><br/>
<font size="4">	</font><br/>
<font size="4">	Prehajamo na </font><b><font size="4">1. </font></b><font size="4">in</font><b><font size="4"> </font></b><font size="4">edino</font><b><font size="4"> TOČKO DNEVNEGA REDA – PREDLOG ZAKONA O SPREMEMBAH ZAKONA O SPREMEMBAH IN DOPOLNITVAH ZAKONA O EVIDENTIRANJU NEPREMIČNIN, KI GA JE DRŽAVNEMU ZBORU V OBRAVNAVO PO NUJNEM POSTOPKU POSREDOVALA VLADA.</font></b><font size="4"> Kolegij predsednika Državnega zbora je na 33. seji dne 25.4.2019 sklenil, da se predlog zakona obravnava po nujnem postopku. Za obravnavo je bilo posredovano naslednje gradivo. Predlog zakona z dne 18.4.2019, mnenje Zakonodajno-pravne službe z dne 26.4.2019 in mnenje Komisije Državnega sveta za lokalno samoupravo in regionalni razvoj z dne 7.5.2019. Rok za vložitev amandmajev je do zaključka razprave o členih na seji odbora. Do zdaj amandmaji niso bili vloženi. Na seji so bili k obravnavi te točke vabljeni Ministrstvo za okolje in prostor, Komisija Državnega sveta za lokalno samoupravo in regionalni razvoj, Geodetska uprava Republike Slovenije, Združenje občin Slovenije, Skupnost občin Slovenije, Združenje mestnih občin Slovenije in  Zakonodajno-pravna služba.</font><br/>
<font size="4">	Pričenjam drugo obravnavo predloga zakona v kateri bomo na podlagi 126. člena Poslovnika opravili razpravo in glasovanje o posameznih členih predloga zakona. </font><br/>
<font size="4">	Besedo dajem predstavniku Ministrstva za okolje in prostor za dodatno pojasnilo, državni sekretar Aleš Prijon. Izvolite.</font><br/>
<br/>
<b><font size="4">	ALEŠ PRIJON:</font></b><font size="4"> Hvala lepa za besedo. Lepo pozdravljeni, spoštovani predsednik, spoštovane članice in člani odbora!</font><br/>
<font size="4">	Z zakonom o sprejemu Zakona o spremembah in dopolnitvah Zakona o evidentiranju nepremičnin se predlaga noveliranje prehodnih določb 30. člena in drugega odstavka 31. člena Zakona o spremembah in dopolnitvah Zakona o evidentiranju nepremičnin. To je rok začetka uporabe spremenjenega 23. člena, ki določa novo vsebino in drugačen način vodenja podatkov od dejanske rabe zemljišč, se namesto do 1. junija 2019 podaljša do 31. marca 2020 do istega dne pa se podaljša uporaba dosedanjega pravilnika, ki je podrobneje urejal evidentiranje podatkov o dejanski rabi zemljišč v zemljiškem katastru. Predlagane spremembe prehodnih določb tega zakona so vsebinsko povezane s predlaganimi spremembami Zakona o množičnem vrednotenju nepremičnin 1, s katerim se načrtuje zamikov rokov uveljavitve novih modelov vrednotenja na nov datum, to je 31. marec 2020 in do istega datuma tudi zamik uporabe starih modelov vrednotenja. Z novelo Zakona o evidentiranju nepremičnin A se bo zagotovilo datumsko usklajene roke za zagotavljanje podatkov o dejanskih rabah zemljišč, ki jih potrebuje množično vrednotenje nepremičnin z vrednotenjem po starih modelih vrednotenja po ZMVN oziroma preden bo izvedeno novo množično vrednotenje v skladu z ZMVN1. S spremembo prehodnih določb Zakona o evidentiranju nepremičnin je potrebno zagotoviti, da bodo podatki o dejanski rabi zemljišč kot so v zemljiškem katastru vodeni na dosedanji način, na tak način vodeni še do 31. marca 2020, da jih bo lahko množično vrednotenje nepremičnin uporabilo do izvedbe vseh aktivnosti določitve modelov vrednotenja in prvega predpisa posplošenih vrednostih nepremičnin na podlagi Zakona o množičnem vrednotenju nepremičnin 1. Hvala lepa.</font><br/>
<br/>
<b><font size="4">	PREDSEDNIK EDVARD PAULIČ: </font></b><font size="4">Hvala lepa.</font><br/>
<font size="4">	Ali želi besedo predstavnica Zakonodajno-pravne službe gospa Helena Rus? Izvolite.</font><br/>
<br/>
<b><font size="4">	HELENA RUS:</font></b><font size="4"> Hvala za besedo. Naša služba na predlog zakona nima pripomb. </font><br/>
<br/>
<b><font size="4">2. TRAK: (SB) – 9.20</font></b><br/>
<br/>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi besedo predstavnik Komisije Državnega sveta za lokalno samoupravo in regionalni razvoj? Gospod Vnučec, izvolite.</font><br/>
<br/>
<b><font size="4">	BOGOMIR VNUČEC:</font></b><font size="4"> Hvala za besedo, spoštovani. Komisija predlog podpira, bi pa ob tej priliki povedal, da komisija tudi predlaga, da pristojno ministrstvo čim prej pripravi in še v letošnjem letu da v javno razpravo ustrezen zakon, ki bo urejal področje davka na nepremičnine. Namreč, občine imajo zaradi nedorečenega termina določitve Zakona o davku na nepremičnine določene probleme pri pripravi optimalnih finančnih prilivov iz tega naslova. Zato mi tudi podpiramo predlog združenj občin, ki bi rada, da se ta Zakon o davku na nepremičnine čim prej sprejme. Hvala. </font><br/>
<br/>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Ali želi besedo še kdo izmed ostalih vabljenih? Ugotavljam, da ne. </font><br/>
<font size="4">	Prehajamo na razpravo in glasovanje o posameznih členih predloga zakona. Ker ima predlog zakona samo tri člene odboru predlagam, da se razprava o vseh členih predloga zakona združi v skladu z 128. členom Poslovnika. Po opravljeni razpravi o členih bi opravili glasovanje najprej o morebitnih predlogih amandmajev, če bodo vloženi, nato pa bi glasovali še o vseh členih predloga zakona skupaj. Ali kdo temu nasprotuje? Ugotavljam, da ne. Tako, da v razpravo dajem vse tri člene predloga zakona? Ali želi kdo razpravljati? Ugotavljam, da ne. Tako, da v skladu s prej sprejeto odločitvijo prehajamo na glasovanje o vseh členih predloga zakona skupaj. Ali želi kdo obrazložiti svoj glas? Tudi ugotavljam, da ne, tako da prehajamo na glasovanje. Glasujemo.</font><br/>
<font size="4">	Kdo je za? (9 članov.) Kdo je proti? (4 člani.)</font><br/>
<font size="4">	Ugotavljam, da so členi predloga zakona sprejeti. S tem zaključujem drugo obravnavo predloga zakona o spremembah Zakona o spremembah in dopolnitvah Zakona o evidentiranju nepremičnin na matičnem delovnem telesu. Odbor bo pripravil poročilo v katerem bo predlagal Državnemu zboru naj sprejme zakon v predloženem besedilu. Določiti moramo še poročevalca, ki bo poročilo odbora predstavil na seji Državnega zbora in predstavljam, da sem to sam. s tem zaključujem 1. točko dnevnega reda in 9. nujno sejo Odbora za infrastrukturo, okolje in prostor. Hvala lepa.</font><br/>
<br/>
<b><font size="4">Seja se je končala 8. maja 2019 ob 9.23.</font></b>
</root>