<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">19. redna seja</font></b><br/>
<br/>
<b><font size="4">(27. februar 2020)</font></b><br/>
<br/>
</p></div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 11.01 uri.</font></b><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Pričenjam 19. sejo Mandatno-volilne komisije. Vse članice in člane komisije vabljene ter ostale prisotne prav lepo pozdravljam! </font><br/>
<font size="4">	Obveščam vas, da so zadržani in se seje ne morejo udeležiti naslednje članice oziroma člani komisije, Ferenc Horváth, na seji pa kot nadomestne članice oziroma člani komisije s pooblastili sodelujejo: Tina Heferle, po pooblastilu nadomešča Lidijo Divjak Mirnik, Jože Lenart nadomešča Braneta Golubovića, Franc Rosec nadomešča Anjo Bah Žibert in pa mag. Andrej Rajh nadomešča Mašo Kociper. </font><br/>
<font size="4">	S sklicem seje ste prejeli naslednji dnevni red.</font><br/>
<font size="4">	1. Predlog za razrešitev sodnice porotnice Delovnega in socialnega sodišča v Ljubljani za odločanje v socialnih sporih. </font><br/>
<font size="4">	13. februarja 2020 pa ste prejeli predloge za razširitev dnevnega reda z naslednjimi točkami in sicer: </font><br/>
<font size="4">	2. Predlog z izvolitev kandidatke ali kandidata za sodnico ali sodnika na Splošnem sodišču Evropske unije v Luksemburgu. </font><br/>
<font size="4">	3. Predlog za izvolitev kandidata za sodnika na Splošnem sodišču Evropske unije v Luksemburgu. </font><br/>
<font size="4">	4. Predlog za imenovanje dveh namestnikov Varuha človekovih pravic. </font><br/>
<font size="4">	5. Predlog za izvolitev v sodniško funkcijo na sodniško mesto okrožne sodnice na Okrožnem sodišču v Kopru. </font><br/>
<font size="4">	6. Predlog za izvolitev v sodniško funkcijo na sodniško mesto okrajne sodnice na Okrajnem sodišču v Postojni. </font><br/>
<font size="4">	7. Predlog za izvolitev v sodniško funkcijo na sodniško mesto okrajne sodnice na Okrajnem sodišču v Mariboru. </font><br/>
<font size="4">	8. Predlogi za izvolitev v sodniške funkcije na sodniška mesta okrajnih sodnikov na okrajnih sodiščih v Grosupljem, Kočevju in Domžalah. </font><br/>
<font size="4">	9. Predlog sklepov o imenovanju članov Statističnega sveta Republike Slovenije. </font><br/>
<font size="4">	10. Predlog sklepa o spremembi sklepa o sestavi in imenovanju predsednika, podpredsednice, člani in namestnikov članov Preiskovalne komisije o ugotavljanju zlorab v zadevi Franc Kangler in drugi. </font><br/>
<font size="4">	11. Določitev kandidacijskega postopka za imenovanje osmih članov Programskega sveta RTV Slovenija na podlagi sedme alineje šestega odstavka 17. člena Zakona o RTV Slovenija. </font><br/>
<font size="4">	Ali želi kdo v imenu svoje poslanske skupine predstaviti stališča o predlogih za razširitev dnevnega reda seje z navedenimi točkami? Če ne… A ha, Jožef Horvat izvoli. </font><br/>
<br/>
<b><font size="4">	JOŽEF HORVAT (PS NSi):</font></b><font size="4"> Hvala lepa gospod predsednik. Lep pozdrav vsem, poseben pozdrav odličnim gostom!	</font><br/>
<font size="4">	Gospod predsednik, v imenu poslanske skupine, ki jo tukaj predstavljam, Nova Slovenija, predlagam umik točke 2 in 3. Po pogovorih z nekaj člani Mandatno-volilne komisije in tudi z vodji poslanskih skupin z nekaterimi bi bila to smiselna odločitev in točko 2 in 3 potem seveda obravnavamo na eni od naslednjih sej Mandatno-volilne komisije. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Hvala. </font><br/>
<font size="4">	Torej dajem na glasovanje predlagani sklep kolega Jožefa Horvata, da… </font><br/>
<font size="4">	Dobro. </font><br/>
<br/>
<b><font size="4">2. TRAK: (NB) – 11.05</font></b><br/>
<br/>
<font size="4">	(Nadaljevanje) Glasovali bomo ločeno po vseh točkah dnevnega reda. </font><br/>
<font size="4">	1. Glasujemo o predlagani razširitvi dnevnega reda seje z novo 2. točko. Glasujemo. / oglašanje iz ozadja/ </font><br/>
<font size="4">	Ja, izvoli, Matjaž Han. </font><br/>
<br/>
<b><font size="4">	MATJAŽ HAN (PS SD): </font></b><font size="4">Hvala lepa. </font><br/>
<font size="4">	Predsednik, jaz predlagam 15 minut pavze, da se nova koalicija dogovori kako bo delala. Jaz nimam nobenega problema s tem, ampak vidim, da ste še neusklajeni, ker danes bi morali imeti še usklajevanje stara koalicija, pa ni šlo. Tako, da predlagam 15 minut pavze, vi se pa dogovorite kako bo, potem bomo pa glasovali. </font><br/>
<font size="4">	Hvala. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Dobro. Prekinjam sejo za 15 minut. </font><br/>
<br/>
<font size="4">	(Seja je bila prekinjena ob 11.06.)</font><br/>
<font size="4">	 </font><br/>
<b><font size="4">3. TRAK: (NB) – 11.15</font></b><br/>
<br/>
<font size="4">	(Seja se je nadaljevala ob 11.17.)</font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Sedaj bomo glasovali ločeno o posameznih predlaganih točkah za razširitev dnevnega reda. Najprej bomo glasovali o 2. točki. Zdaj bom za 2. in 3. točko posebej prebral, potem pa ne bom naprej bral vsa besedila. </font><br/>
<font size="4">	Predlog za izvolitev kandidatke ali kandidata za sodnico ali sodnika na Splošnem sodišču Evropske unije v Luksemburgu. Glasujemo. </font><br/>
<font size="4">	Kdo je za? (7 članov.) Kdo je proti? (8 članov.)  </font><br/>
<font size="4">	Ugotavljam, da predlagani sklep ni sprejet. </font><br/>
<font size="4">	Sedaj prehajamo na glasovanje o 3. točki, to je o predlogu za izvolitev kandidata za sodnika na Splošnem sodišču Evropske unije v Luksemburgu. Glasujemo. </font><br/>
<font size="4">	Kdo je za? (7 članov.) Kdo je proti? (8 članov.)  </font><br/>
<font size="4">	Ugotavljam, da predlog sklepa ni sprejet. </font><br/>
<font size="4">	Sedaj bomo glasovali o 4. točki dnevnega reda. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	Prehajamo na 5. točko dnevnega reda. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<font size="4">	Ugotavljam, da je predlog sprejet. </font><br/>
<font size="4">	Glasujemo o predlagani razširitvi dnevnega reda za novo 6. točko. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<font size="4">	Ugotavljam, da je predlog sprejet. </font><br/>
<font size="4">	Prehajamo na glasovanje o 7. točki. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<br/>
<b><font size="4">4. TRAK: (NB) – 11.20</font></b><br/>
<br/>
<font size="4">	(Nadaljevanje) Ugotavljam, da je predlog sprejet. </font><br/>
<font size="4">	Prehajamo na glasovanje o 8. točki. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<font size="4">	Ugotavljam, da je predlog sprejet. </font><br/>
<font size="4">	Prehajamo na 9. točko dnevnega reda. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<font size="4">	Ugotavljam, da je predlog sprejet. </font><br/>
<font size="4">	Prehajamo na 10. točko. Glasujemo. </font><br/>
<font size="4">	Kdo je za? (16 članov.) Kdo je proti? (Nihče.)  </font><br/>
<font size="4">	Ugotavljam, da je predlog sprejet.</font><br/>
<font size="4">	Prehajamo na 11. točko. Glasujemo. </font><br/>
<font size="4">	Kdo je za? (17 članov.) Kdo je proti? (Nihče.)  </font><br/>
<font size="4">	Ugotavljam, da je predlog sprejet. </font><br/>
<font size="4">	Nekatera gradiva za današnjo sejo ste prejeli v varovani predal v sistemu Udis, saj vsebuje osebne podatke, ki so varovani na podlagi zakona. V kolikor jih nameravate navajati oziroma v zvezi njimi sprožati vprašanja, vas prosim za predhodno opozorilo, samo moram v takem primeru v skladu s 1. členom Poslovnika sejo zapreti za javnost. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – NA PREDLOG ZA RAZREŠITEV SODNICE POROTNICE DELOVNEGA IN SOCIALNEGA SODIŠČA V LJUBLJANI ZA ODLOČANJE O SOCIALNIH SPORIH, KI GA JE DRŽAVNEMU ZBORU PREDLOŽILA PREDSEDNICA DELOVNEGA IN SOCIALNEGA SODIŠČA V LJUBLJANI.</font></b><br/>
<font size="4">	Gradivo za to točko dnevnega reda je bilo objavljeno pri EPA, celotno gradivo pa ste zaradi varstva osebnih podatkov prejeli v varovani predal v sistem Udis. K tej točki dnevnega reda sem vabil gospo Ano Jaklič, predsednico Delovnega in socialnega sodišča v Ljubljani, ki jo prav lepo pozdravljam, in pa gospo Heleno Miklavič, sodnico porotnico Delovnega in socialnega sodišča v Ljubljani. Ugotavljam, da se sodnica porotnica ne udeležuje seje ter hkrati tudi, da smo prejeli vročilnico iz kater izhaja, da je vabilo na sejo prejela 7. 2. 2020. 17. 2. 2020 pa smo prejeli njeno pisno opredelitev do navedb v predlogu za razrešitev. </font><br/>
<font size="4">	Uvodna pojasnila. Sodnike porotnike delovnih in socialnih sodišč voli Državni zbor na podlagi drugega odstavka 15. člena Zakona o delovnih in socialnih sodiščih. V skladu s prvim odstavkom 15. člena navedenega zakona veljajo za določitev pogojev za izvolitev v funkcijo sodnika porotnika trajanja mandata prisego, določitev števila sodnikov porotnikov ter pravice in obveznosti sodnikov porotnikov določbe Zakona o sodiščih, če ni s tem zakonom drugače določeno. Zakon o sodiščih v prvem odstavku 51. člena določa, da se sodnik porotnik razreši, če nevestno ali neredno opravlja dolžnost sodnika porotnika. Ob smiselni uporabi šestega odstavka 51. člena sodnika porotnika Delovnega in socialnega sodišča v Ljubljani razreši Državni zbor na obrazložen predlog predsednika tega sodišča. Državni zbor je 21. 9. 2015, sprejel sklep o izvolitvi sodnikov porotnikov Delovnega in socialnega sodišča v Ljubljani za odločanje v socialnih sporih s katerim je iz vrst zavodov izvolil tudi gospo Heleno Miklavič. Predsednica Delovnega in socialnega sodišča v Ljubljani je Državnemu zboru posredovala obrazložen predlog za njeno razrešitev. Iz predloga izhaja, da je Helena Miklavič kot sodnica porotnica sodelovala na pripravljalnem in prvem naroku za glavno obravnavo v konkretnem socialnem sporu, pri čemer je bil podan izločitveni razlog iz 3. točke 70. člena Zakona o pravdnem postopku, saj je sodnica porotnica v sorodstvenem razmerju s pooblaščenko tožeče stranke in sicer je njena sestra. Sodnica porotnica na naroku ni opozorila na navedeno sorodstveno razmerje, čeprav je zanj nedvomno vedela, temveč je to storila šele dan po naroku. S tem je kršila prvi odstavek 71. člena Zakona o pravdnem postopku po katerem mora sodnik ali sodnik porotnik takoj, ko izve za takšen razlog izločitve, </font><br/>
<font size="4">	  </font><br/>
<b><font size="4">5. TRAK: (NB) – 11.25</font></b><br/>
<br/>
<font size="4">	(Nadaljevanje) prenehati s kakršnimkoli delom v konkretni zadevi in to sporočiti predsedniku sodišča, ki mu določi namestnika. Zaradi navedenega bo potrebno pripravljalni in prvi narok za glavno obravnavo ponoviti. Predsednica Delovnega in socialnega sodišča v Ljubljani pa sodnici porotnici Heleni Miklavič očita nevestno delo, ki ga prvi odstavek 51. člena Zakona o sodiščih opredeljuje kot razrešitveni razlog. Helena Miklavič je na obrazložen predlog predsednice sodišča pisno odgovorila, v odgovoru na predlog za razrešitev predlaga naj predlogu za razrešitev ne sledimo iz naslednjih razlogov, ker do odločanja v konkretnem socialnem sporu še ni prišlo, saj je bil opravljen šele pripravljalni in prvi narok za glavno obravnavo. Ker trdi, da njeno nevestno ravnanje ni vzrok za ponovno izvedbo naroka, saj bi bil v primeru njene izločitve senat nepravilno sestavljen in s tem podan razlog za preložite pripravljalnega in prvega naroka in ker je med samim narokom razlog za izločitev nemogoče sporočiti predsednici sodišča, ki je na drugi lokaciji. Iz odločanja o konkretni zadevi se je izločila takoj, ko je bilo to mogoče, to je naslednji dan po naroku, s čemer je prenehala z delom v zadevi še preden je stekel postopek odločanja in izdaje sodbe. Želi predsednica Delovnega in socialnega sodišča v Ljubljani, gospa Ana Jaklič, predlog dodatno obrazložiti? </font><br/>
<font size="4">	Prosim. Izvolite, beseda je vaša. </font><br/>
<br/>
<b><font size="4">	ANA JAKLIČ:</font></b><font size="4"> Hvala lepa. </font><br/>
<font size="4">	Torej rada bi poudarila predvsem tole. V tem, v veliki večini primerov v socialnih sporih sodi sodišče v senatu, se pravi, sodniki, dva sodnika porotnika. Kako zelo pomembno je, da ni nobenega dvoma v nepristranost sodišča, verjetno ni potrebno posebej razlagati, zaradi tega je tudi 70. člen ZPP zelo jasno to opredeljuje, da so obligatorni razlogi kdaj sodniki in sodnik porotnik ne sme sodelovati kot sodnik oziroma na sojenju. V tem konkretnem primeru je bila situacija takšna, da je bila gospa po petih letih, ko je sodnica porotnica in ko je bila večkrat opozorjena oziroma vsi porotniki so bili že pred prisego z moje strani in s strani predsednice višjega sodišča posebej opozorjeni, da najpomembnejša zadeva je, da se takoj izločijo oziroma, da takoj povedo, če obstaja kakršenkoli razlog, sploh pa, če gre za sorodstveno razmerje, kot je bilo v tem primeru, da se narok preloži. V tem konkretnem primeru je šlo za socialni spor kjer je bila javnost izključena. Izključena je bila iz razloga, ker je šlo za zelo občutljive osebne podatke. Namreč stranski intervenient, ki je sodelovala v tem sporu, je bila tožeča stranka država Slovenija, zastopala jo je državna odvetnica, sestra sodnice porotnice. To kar mi očitamo sodnici porotnici in tudi državni odvetnici je to, da tisti moment, ko je državna odvetnica vstopila v dvorano, bi morala sodnica porotnica predsednici senata povedati, to je moja sestra in bi se narok preložil. Tako pa je bilo izvedeno, so bili doka…, ne samo pripravljalni narok, bil je tudi prvi narok kjer se je zaslišalo stransko intervenientko kjer se je izvajalo, sprejemalo druge dokazne predloge. Zdaj pa, dejansko ker je bilo sodišče nepravilno sestavljeno, se pravi, sodnica porotnica ne bi smela sodelovati, je logično, da je treba vse ponoviti pred drugim senatom. To pa pomeni za stransko intervenientko, ki je morala pričati oziroma izpovedovati svoje zelo občutljive osebne, zdravstvene podatke, strašno breme, si lahko vsi predstavljamo. In potem se pojavlja tudi vprašanje, kaj je s tem sodiščem narobe, da ponovno vabi in mora vse ponavljati. V bistvu mi smo obvestili tudi generalnega državnega odvetnika, gospoda Groznika, ker menimo, da bi tudi državna odvetnica v tem primeru morala ustrezno odreagirati. Tako da, navedbe, ki jih je sodnica porotnica dala v svojem ugovoru, dejansko ne držijo. Dokazne predloge seveda sprejema senat, ne predsednik senata in bili so izvajani dokazi, tako da, to da bi bil problem, če bi ona, ne bilo, problem je bil, ker je bila ne ker je ne bi bilo. Se pravi, če bi takoj povedala, bi se nalog preložil in problem ne bi nastal. </font><br/>
<br/>
<b><font size="4">6. TRAK: (NB) – 11.30</font></b><br/>
<br/>
<font size="4">	(Nadaljevanje) To je bil razlog in ona je bila v tem tudi obveščena. Poleg tega pa je gospa univerzitetna diplomirana sociologinja, zaposlena na Zavodu za zaposlovanje kjer je tudi uporaba ZUP-a, ki ima pa približno enaka določila kot ZPP, tako da, kakšni izgovori, da tega ni vedela, so po našem mnenju neutemeljeni. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Najlepša hvala za to dodatno obrazložitev. Prosim, če se izklopite. </font><br/>
<font size="4">	Sedaj pa odpiram razpravo članic in članov komisije. Želi kdo razpravljati? Če ne, zaključujem razpravo. </font><br/>
<font size="4">	Na podlagi vsega povedanega lahko ugotovim, da je Helena Miklavič kršila določbe Zakona o pravdnem postopku o izločitvi. S svojim ravnanjem namreč ni sledila povsem jasni in nedvoumni zakonski določbi prvega odstavka 71. člena Zakona o pravdnem postopku, ki od sodnika porotnika zahteva takojšnje prenehanje s kakršnimikoli delom v zadevi, ko izve za razlog izločitve. Nesporno je, da je sodnica porotnica za razlog izločitve izvedela ob oklicu pripravljalnega in prvega naroka za glavno obravnavo v razpravni dvorani, ob tem pa ni opozorila na navedeno sorodstveno razmerje in ni prenehala z delom v zadevi, temveč je sodelovala na pripravljalnem in prvem naroku za glavno obravnavo. Narok je bil torej izveden in ga bo treba ponoviti pred senatom v drugi sestavi. Sodišču so s tem nastali stroški in zamuda pri obravnavanju zadeve. Ker so sodniki porotniki pred prisego izredno poučeni o svoji dolžnostih, tudi o dolžnem ravnanju, če je podan kakšen od razlogov za njihovo izključitev, je mogoče zaključiti, da Helena Miklavič v konkretnem primeru ni ravnala s potrebno skrbnostjo, ki se od sodnika porotnika pričakuje. Upoštevaje navedeno je torej pri sodnici porotnici podan razlog za razrešitev iz prvega odstavka 51. člena Zakona o sodiščih. </font><br/>
<font size="4">	Na glasovanje dajem naslednji predlog sklepa: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se razreši sodnico porotnico Delovnega in socialnega sodišča v Ljubljani za odločanje v socialnih sporih, Helena Miklavič.« Glasujemo. </font><br/>
<font size="4">	Kdo je za? (16 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda. </font><br/>
<font size="4">	Hvala lepa za sodelovanje. </font><br/>
<br/>
<font size="4">	Prehajamo na </font><b><font size="4">4. TOČKO DNEVNEGA REDA – NA PREDLOG ZA IMENOVANJE DVEH NAMESTNIKOV VARUHA ČLOVEKOVIH PRAVIC, KI GA JE DRŽAVNEMU ZBORU PREDLOŽIL VARUH ČLOVEKOVIH PRAVIC. </font></b><br/>
<b><font size="4">	</font></b><font size="4">Predloga ste članice in člani zaradi varstva podatkov prejeli v varovani predal v sistemu Udis. K tej točki dnevnega reda je vabljen gospod Peter Svetina, varuh človekovih pravic, ki ga prav lepo pozdravljam. </font><br/>
<font size="4">	Uvodna pojasnila. Varuh človekovih pravic na podlagi prvega odstavka 15. člena Zakona o Varuhu človekovih pravic Državnemu zboru predlaga, da za njegova namestnika imenuje Marjeto Cotman in dr. Jožeta Ruparčiča. Zakon o Varuhu človekovih pravic v prvem odstavku 15. člena določa, da ima varuh najmanj dva in največ štiri namestnike, in da namestnika na predlog varuha imenuje Državni zbor. V skladu s tretjim odstavkom 15. člena zakona Državni zbor o predlogu varuha za imenovanje namestnika odloči v 45. dneh od dne predložitve predloga. Namestnik varuha v skladu z 18. členom zakona nastopi funkcijo po prisegi, ki jo poda pred Državnim zborom. Želi gospod Peter Svetina, Varuh človekovih pravic predlog dodatno obrazložiti? </font><br/>
<font size="4">	Izvolite, beseda je vaša. </font><br/>
<br/>
<b><font size="4">	PETER SVETINA: </font></b><font size="4">Hvala lepa spoštovani gospod predsednik, spoštovane poslanke in poslanci! </font><br/>
<font size="4">	Kot je bilo povedano, Zakon o Varuhu človekovih pravic določa, da ima varuh najmanj dva in največ štiri namestnike. Na začetku mandata sem imel štiri namestnike, ki so imeli ločena področja po svojih utečenih tirnicah. 16. aprila 2019, je en namestnik na njegov predlog bil razrešen s funkcije, mandat namestnice pa je </font><br/>
<br/>
<b><font size="4">7. TRAK: (NB) – 11.35</font></b><br/>
<br/>
<font size="4">	(Nadaljevanje) potekel 23. marja 2019. Glede na navedeno imam tako od 23. maja dalje dva namestnika. Glede na obsežnost dela inštitucije Varuha človekovih pravic in pa prerazporejena dela in naloga na samo dva namestnika, sem se 5. aprila sem objavil vabilo za izbiranje predlogov za kandidate za namestnika oziroma namestnico varuha. Nanj se je javilo 19 kandidatov s katerimi sem se srečal, pogovoril in med vsemi kakovostnimi kandidati izbral dva, to sta gospa Marjeta Cotman in pa gospod dr. Jože Ruparčič. </font><br/>
<font size="4">	Gospa Marjeta Cotman je v svoji široki poklicni karieri opravljala najvišje funkcije in dela na področju državne uprave, pravosodja, zakonodaje ter devet let na področju varovanja človekovih pravic, ko je bila vodja oddelka za peticije in sekretarka komisije za peticije v Državnem zboru. Njeno delo je zajemalo najzahtevnejše naloge na najodgovornejših pravnih področjih. </font><br/>
<font size="4">	Dr. Jože Ruparčič je sodnik že več kot 20 let. V okviru svojega dela v pravosodju pa ves čas razvija tudi znanstveni interes za pravne fenomene. Je strokovnjak s področja civilnega in gospodarskega prava, ima dolgoletne izkušnje in bogato strokovno znanje. </font><br/>
<font size="4">	Verjamem, da sta predlagana kandidata z njunim dosedanjim delom in strokovnim znanjem dokazala, da sta primerna za opravljanje funkcije namestnice oziroma namestnika varuha. Odlikujeta ju znanje in kredibilnost, zato verjamem, da mi bosta v veliko pomoč pri varovanju človekovih pravic v Republiki Sloveniji. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Hvala. </font><br/>
<font size="4">	Sedaj pa odpiram razpravo članic oziroma članov komisije. Želi kdo razpravljati? Če ne, zaključujem razpravo. </font><br/>
<font size="4">	Na glasovanje dajem naslednja predloga sklepov. Prvi:</font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se za namestnico Varuha človekovih pravic za dobo šestih let imenuje Marjeta Cotman.« Glasujemo. </font><br/>
<font size="4">	Kdo je za? (11 članov.) Kdo je proti? (1 član.)  </font><br/>
<font size="4">	Ugotavljam, da je sklep sprejet. </font><br/>
<font size="4">	Prehajamo na drugo glasovanje: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se za namestnika Varuha človekovih pravic za dobo šestih let imenuje dr. Jože Ruparčič.« Glasujemo.</font><br/>
<font size="4">	Kdo je za? (13 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda. </font><br/>
<font size="4">	Gospodu Petru Svetinu se zahvaljujem za sodelovanje. </font><br/>
<br/>
<font size="4">	Prehajamo na </font><b><font size="4">5. TOČKO DNEVNEGA REDA – NA PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKROŽNE SODNICE NA OKROŽNEM SODIŠČU V KOPRU, KI GA JE DRŽAVNEMU ZBORU PREDLOŽIL SODNI SVET. </font></b><br/>
<b><font size="4">	</font></b><font size="4">Del gradiva je objavljen pri EPA. Obrazložen predlog Sodnega sveta pa ste zaradi varstva podatkov prejeli v varovani predal v sistemu Udis. K tej in naslednjim trem točkam dnevnega reda sem povabil dr. Erika Kerševana, predsednika Sodnega sveta, ki ga prav lepo pozdravljam. </font><br/>
<font size="4">	Uvodna pojasnila. Sodni svet na podlagi 130. člena Ustave, prvega odstavka 23. člena Zakona o sodnem svetu ter 19. členu Zakona o sodniški službi Državnemu zboru predlaga, da v sodniško funkcijo na sodniško mesto okrožne sodnice na Okrožnem sodišču v Kopru izvoli mag. Anjo Štrovs. Predsednika Sodnega sveta dr. Erika Kerševana prosim za uvodno obrazložitev predloga. </font><br/>
<font size="4">	Izvolite besedo. </font><br/>
<br/>
<b><font size="4">	DR. ERIK KERŠEVAN: </font></b><font size="4">Hvala lepa gospod predsednik. </font><br/>
<font size="4">	Kot ponavadi bom tudi tokrat kratek. Želel bi poudariti, da v razpisih, ki jih imamo in seveda so tudi danes pred vami njihovi rezultati, nastopajo dobre kandidatke in kandidati, tako da smo, moram reči, na Sodnem svetu zadovoljni, da lahko v sodniške vrste pridobimo dober kader z visoko stopnjo strokovnosti in seveda tudi kandidatka mag. Anja Štrovs, je med njimi. Tako da, bi seveda tukaj zgolj ponovil naš predlog, da se navedeno kandidatko izvoli na razpisano sodniško mesto okrožne sodnice na Okrožnem sodišču v Kopru. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Se zahvaljujem za to dodatno obrazložitev. </font><br/>
<font size="4">	Sedaj pa odpiram razpravo članic oziroma članov komisije. </font><br/>
<br/>
<b><font size="4">8. TRAK: (NB) – 11.40</font></b><br/>
<br/>
<font size="4">	(Nadaljevanje) Želi kdo razpravljati? Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrožne sodnice na Okrožnem sodišču v Kopru izvoli mag. Anja Štrovs.« Glasujemo. </font><br/>
<font size="4">	Kdo je za? (11 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda. </font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA – NA PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKRAJNE SODNICE NA OKRAJNEM SODIŠČU V POSTOJNI, KI GA JE DRŽAVNEMU ZBORU PREDLOŽIL SODNI SVET. </font></b><br/>
<b><font size="4">	</font></b><font size="4">Del gradiva je objavljen pri EPA, obrazložen predlog Sodnega sveta pa ste zaradi varstva podatkov prejeli v varovani predal v sistemu Udis. </font><br/>
<font size="4">	Uvodna pojasnila. Sodni svet na podlagi 130. člena Ustave, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniško mesto okrajne sodnice na Okrajnem sodišču v Postojni izvoli Lino Marino Nagy. Predsednika sodnega sveta dr. Erika Kerševana prosim za dodatno obrazložitev. </font><br/>
<font size="4">	Izvolite. </font><br/>
<br/>
<b><font size="4">	DR. ERIK KERŠEVAN:</font></b><font size="4"> Kot navedeno, tudi v tem primeru se je prijavila vrsta dobrih kandidatk in kandidatov, bilo jih je skupaj 12 in med njimi je izstopajoče, zato je bila tudi predlagana, kandidatka Lina Marina Nagy, dokazala svojo najvišjo stopnjo strokovnosti in zato jo predlagamo Državnemu zboru v izvolitev na mesto okrajne sodnice na Okrajnem sodišču v Postojni. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Hvala lepa za to obrazložitev. </font><br/>
<font size="4">	Odpiram razpravo članic in članov. Želi kdo razpravljati? Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrajne sodnice na Okrajnem sodišču v Postojni izvoli Lina Marina Nagy.« Glasujemo. </font><br/>
<font size="4">	Kdo je za? (12 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda. </font><br/>
<br/>
<font size="4">	In prehajamo na </font><b><font size="4">7. TOČKO DNEVNEGA REDA - NA PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKRAJNE SODNICE NA OKRAJNEM SODIŠČU V MARIBORU, KI GA JE DRŽAVNEMU ZBORU PREDLOŽIL SODNI SVET.</font></b><br/>
<font size="4">	Del gradiva je objavljen pri EPA, obrazložen predlog Sodnega sveta pa ste zaradi varstva podatkov prejeli v varovani predal v sistemu Udis. </font><br/>
<font size="4">	Uvodna pojasnila. Sodni svet na podlagi 130. člena Ustave, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniško mesto okrajne sodnice na Okrajnem sodišču v Mariboru izvoli Heleno Melliwa. Želi dr. Erika Kerševana obrazložiti dodatno predlog? </font><br/>
<font size="4">	Izvolite. </font><br/>
<br/>
<b><font size="4">	DR. ERIK KERŠEVAN: </font></b><font size="4">Hvala lepa. </font><br/>
<font size="4">	Samo dodaten poudarek, tukaj v tem postopku je bilo prijavljenih celo 30 kandidatk in kandidatov in v postopku je dokazala, kandidatka ki je danes predlagana, Helena Melliwa, da je s svojim delom na sodišču že pridobila vse strokovne in siceršnje sposobnosti, da bo lahko takoj prevzela in seveda tudi po mnenju predsednice sodišča aktivno začela z delom. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Hvala lepa za to dodatno obrazložitev. </font><br/>
<font size="4">	Sedaj odpiram razpravo članic komisije. Želi kdo o tem razpravljati? Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrajne sodnice na Okrajnem sodišču v Mariboru izvoli Helena Melliwa.« Glasujemo. </font><br/>
<font size="4">	Kdo je za? (12 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem tudi to točko dnevnega reda. </font><br/>
<font size="4">	</font><br/>
<font size="4">	In prehajamo na </font><b><font size="4">8. TOČKO DNEVNEGA REDA – NA PREDLOGE ZA IZVOLITEV V SODNIŠKE FUNKCIJE NA SODNIŠKA MESTA OKRAJNIH SODNIKOV NA OKRAJNIH SODIŠČIH V GROSUPLJEM, KOČEVJU IN DOMŽALAH, KI JIH  JE DRŽAVNEMU ZBORU PREDLOŽIL SODNI SVET.</font></b><br/>
<br/>
<b><font size="4">9. TRAK: (NB) – 11.45</font></b><br/>
<br/>
<font size="4">	(Nadaljevanje) Del gradiva je objavljen pri EPA, obrazložene predloge Sodnega sveta pa ste zaradi varstva podatkov prejeli v varovani predal v sistemu Udis. </font><br/>
<font size="4">	Uvodna pojasnila. Sodni svet na podlagi 130. člena Ustave, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo izvoli Ano Gulje na sodniško mesto Okrajne sodnice na Okrajnem sodišču v Grosupljem, Ines Rostohar na sodniško mesto okrajne sodnice na Okrajnem sodišču v Grosupljem, Miho Šubaro na sodniško mesto okrajnega sodnika na Okrajnem sodišču v Kočevju in mag. Evo Vihar Kranjec na sodniško mesto okrajne sodnice na Okrajnem sodišču v Domžalah. </font><br/>
<font size="4">	Predsednika Sodnega sveta, dr. Erika Kerševana prosim, če želi obrazložiti dodatno predlog. Prosim. </font><br/>
<br/>
<b><font size="4">	DR. ERIK KERŠEVAN:</font></b><font size="4"> Hvala lepa. </font><br/>
<font size="4">	Čisto kratko pojasnilo. Morda zato zakaj so tukaj združeni štirje kandidati. Vodili so se namreč trije razpisni postopki in sicer za toliko mest seveda kot jih vsebuje okrožje Ljubljana, torej Okrajno sodišče v Domžalah, Grosupljem in potem še Kočevje, zato smo združili, ker je bilo tudi prijavljenih kandidatov na navedene razpise na vsakem razpisu, prvič skupaj 50 in drugič veliko ponovljenih, vse postopke v enega in smo potem hkrati obravnavali navedeno, da nismo imeli seveda treh razgovorov z vsakim od prijavljenih kandidatov, zato je seveda z današnjim dnem prišel predlog v tej obliki, samo da to pojasnim, ker mislim, da je korektno, da razume Državni zbor zakaj smo to tako oblikovali. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Hvala. </font><br/>
<font size="4">	Sedaj pa odpiram razpravo članic oziroma članov komisije. Želi kdo o tem razpravljati? Če ne, zaključujem razpravo. </font><br/>
<font size="4">	Na glasovanje dajem naslednje predloge sklepov. Prvi: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrajne sodnice na Okrajnem sodišču v Grosupljem izvoli Ana Gulje.« Glasujemo. </font><br/>
<font size="4">	Kdo je za? (11 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	Drugič: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrajne sodnice na Okrajnem sodišču v Grosupljem izvoli Ines Rostohar.« Glasujemo. </font><br/>
<font size="4">	Kdo je za? (11 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	Prehajamo na tretjo glasovanje: </font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrajnega sodnika na Okrajnem sodišču v Kočevju izvoli Miha Šubara.« Glasujemo. </font><br/>
<font size="4">	Kdo je za? (11 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	In sedaj prehajamo še na četrto glasovanje:</font><br/>
<font size="4">	»Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrajne sodnice na Okrajnem sodišču v Domžalah izvoli mag. Eva Vihar Kranjec.« Glasujemo. </font><br/>
<font size="4">	Kdo je za? (10 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	Zaključujem to točko dnevnega reda. Dr. Eriku Kerševanu se zahvaljujem za sodelovanje. </font><br/>
<font size="4">	</font><br/>
<font size="4">	In prehajamo na </font><b><font size="4">9. TOČKO DNEVNEAG REDA – NA PREDLOG SKLEPA O IMENOVANJU ČLANOV STATISTIČNEAG SVETA REPUBLIKE Slovenije. </font></b><br/>
<font size="4">	Kot gradivo za to točko dnevnega reda ste prejeli: delovni besedili predlogov sklepov, ki sta objavljena na spletni strani Državnega zbora z razširitvijo seje in pa predloga poslanskih skupin za članico in člana Statističnega sveta, ki ste ju zardi varstva podatkov prejeli v varovani predal v sistemu Udis. </font><br/>
<font size="4">	Uvodna pojasnila. Mandatno-volilna komisija je zaradi izteka mandata dvema članoma statističnega sveta na 18. seji sprejela sklep, da pozove poslanske skupine  </font><br/>
<br/>
<b><font size="4">10. TRAK: (NB) – 11.50</font></b><br/>
<br/>
<font size="4">	(Nadaljevanje) naj posredujejo predloge kandidatov za dva nova člana Statističnega sveta Republike Slovenije, ki bosta imenovana za dobo štirih let.</font><br/>
<font size="4">	V roku je Mandatno-volilna komisija prejela predlog Poslanske skupine LMŠ, ki za člana predlaga Gregorja Rusa in predlog Poslanske skupine SMC, ki za članico predlaga poslanko Matejo Uvodč. </font><br/>
<font size="4">	Glasovali bomo o vsakem kandidatu posebej in pripravili dva ločena predloga sklepov, saj bosta kandidata oziroma kandidata imenovana z različnim datumom začetka tega mandata. Eden s 23. 3. 2020, drugi pa z 20. 4. 2020. predlagal bi, da poslanka Mateja Udovč nastopi mandat z iztekom mandata gospe Uršuli Zore Tavčar, to je s 23. 3. 2020, Gregor Rus pa je z iztekom mandata dr. Janezu Barletu, to je z 20. 4. 2020. </font><br/>
<font size="4">	Odpiram razpravo članov oziroma članic. Izvoli, Franc Jurša. </font><br/>
<br/>
<b><font size="4">	FRANC JURŠA (PS DeSUS):</font></b><font size="4"> Hvala lepa. </font><br/>
<font size="4">	Glede na to, da smo se pogovarjali o tem, da bi bilo zelo dobro obdržati prakso, da v tem statističnem svetu sodeluje predstavnica služb Državnega zbora, to je generalna sekretarka, bi jaz predlagal, da se ta predlog zavrne, in da se da ponovni razpis in da se razmisli o tem, pa dejansko gospo Uršulo predlagamo v ta Statistični svet Republike Slovenije.</font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Dobro. Želi še kdo razpravljati? Če ne, zaključujem razpravo. </font><br/>
<font size="4">	Na glasovanje dajem naslednja predloga sklepov. Prvi: </font><br/>
<font size="4">	»Mandatno-volilna komisija predlaga Državnemu zboru, da sprejme sklep o imenovanju Mateje Udovč na mesto članice Statističnega sveta Republike Slovenije, ki ji mandat začne teči s 23. 3. 2020.« Glasujemo. Prekinjam glasovanje. </font><br/>
<font size="4">	Ja, Franc Jurša. </font><br/>
<br/>
<b><font size="4">	FRANC JURŠA (PS DeSUS):</font></b><font size="4"> Predlagam, da se zavrne in da se poda ponovni poziv, da glasujemo o tem. </font><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Dobro. Glasujemo o danem predlogu sklepa Franca Jurša. Glasujemo. </font><br/>
<font size="4">	Kdo je za? (9 članov.) Kdo je proti? (1 član.)  </font><br/>
<font size="4">	Ugotavljam, da je predlog sprejet. </font><br/>
<font size="4">	Pod drugo: </font><br/>
<font size="4">	»Mandatno-volilna komisija predlaga Državnemu zboru, da sprejme sklep o imenovanju Gregorja Rusa na mesto člana Statističnega sveta Republike Slovenije, ki mu mandat začne teči s 20. 4. 2020.« Glasujemo. Prekinjam glasovanje. </font><br/>
<font size="4">	Besedo ima Franc Jurša. </font><br/>
<br/>
<b><font size="4">	FRANC JURŠA (PS DeSUS): </font></b><font size="4">Predlog moj je bil v tem, da se zavrne točka kot celota in da se da ponoven poziv. Ponoven poziv. Če damo samo v enem delu, ne moremo dati. Potem moramo dati ponoven poziv. Za koga bomo zdaj dali poziv. / oglašanje iz ozadja/ Ja, tega ni. Tega nismo rekli. Tega nisem predlagal. / medsebojni pogovor./</font><br/>
<font size="4">	Glede na prvo glasovanje bom poslanske skupine ponovno pozval k predlaganju kandidatov za nova dva člana statističnega sveta. 	</font><br/>
<font size="4">	S tem zaključujem to točko dnevnega reda. </font><br/>
<font size="4">	</font><br/>
<font size="4">	In prehajam na </font><b><font size="4">10. TOČKO DNEVNEGA REDA – NA PREDLOG SKLEPA O SPREMEMBI SKLEPA O SESTAVI IN IMENOVANJU PREDSEDNIKA, PODPREDSEDNICE, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU ZLORAB V ZADEVI FRANC KANGLER IN DRUGI. </font></b><br/>
<font size="4">	Kot gradivo za to točko dnevnega reda ste prejeli delovno gradivo predloga sklepa, ki je objavljen na spletni strani Državnega zbora z razširitvijo seje in obvestilo Poslanske skupine SDS z dne 28. 1. 2020,</font><br/>
<br/>
<b><font size="4">11. TRAK: (NB) – 11.55</font></b><br/>
<br/>
<font size="4">	(Nadaljevanje) ki ste ga prejeli v sistemu Udis. </font><br/>
<font size="4">	Uvodna pojasnila. V skladu s sklepom o sestavi in imenovanju predsednika, podpredsednice, članov in namestnikov članov navedene preiskovalne komisije ima Poslanska skupina SDS v preiskovalni komisiji štiri člane in štiri namestnike članov in sicer je za članico imenovana tudi Alenka Jeraj, njena namestnica pa je mag. Karmen Furman. Navedena poslanska skupina predlaga, da se za namestnico članice Alenke Jeraj namesto dosedanje namestnice mag. Karmen Furman imenuje Eva Irgl. </font><br/>
<font size="4">	V skladu s tem predlogom je pripravljen predlog sklepa, ki ste ga prejeli kot delovno gradivo. Želi o tem kdo razpravljati? Če ne, zaključujem razpravo. </font><br/>
<font size="4">	Na glasovanje dajem naslednji predlog sklep: </font><br/>
<font size="4">	»Mandatno-volilna komisija predlaga Državnemu zboru, da sprejme sklep o spremembi sklepa o sestavi, imenovanju predsednika, podpredsednice, članov in namestnikov članov Preiskovalne komisije o ugotavljanju zlorab v zadevi Franc Kangler in drugi v predlaganem besedilu.« Glasujemo. </font><br/>
<font size="4">	Kdo je za? (8 članov.) Kdo je proti? (1 član.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda. </font><br/>
<br/>
<font size="4">	In prehajamo na </font><b><font size="4">11. TOČKO DNEVNEGA REDA – NA DOLOČITEV KANDIDACIJSKEGA POSTOPKA ZA IMENOVANJE OSMIH ČLANOV PROGRAMSKEGA SVETA RTV SLOVENIJA NA PODLAGI SEDME ALINEJE ŠESTEGA ODSTAVKA 17. ČLENA ZAKONA O RADIOTELEVIZIJI SLOVENIJA.</font></b><br/>
<font size="4">	Uvodna pojasnila. Ker 16. 5. 2020 osmim članom Programskega sveta RTV Slovenija, ki so bili imenovani na podlagi sedme alineje šestega odstavka 17. člena Zakona o Radioteleviziji Slovenija poteče štiriletni mandat, mora Državni zbor imenovati nove člane. Delovno gradivo v katerem je opisan kandidacijski postopek ter mu je priloženo besedilo javnega poziva, ste članice in člani prejeli v sistemu Udis. V skladu s predlogom člana Mandatno-volilne komisije na prejšnji seji bo predloge kandidatur mogoče posredovati tudi v elektronski obliki podpisane z varnim elektronskim podpisom, overjenim s kvalificiranim potrdilom. Kandidaturo pa bo mogoče posredovati tudi s pomočjo obrazca, ki bo dostopen na spletnih straneh Državnega zbora. </font><br/>
<font size="4">	Želi kdo o tem razpravljati? Če ne, zaključujem razpravo.</font><br/>
<font size="4">	Prehajamo na glasovanje o dveh predlogih sklepov, ki sta navedena v delovnem gradivu. Prvič: </font><br/>
<font size="4">	»Mandatno-volilna komisija začne kandidacijski postopek za imenovanje osmih članov Programskega sveta RTV Slovenija na podlagi sedme alineje šestega odstavka 17. člena Zakona o Radioteleviziji Slovenija.« Glasujemo. </font><br/>
<font size="4">	Kdo je za? (16 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	In sedaj bomo glasovali še o drugem predlogu sklepa: </font><br/>
<font size="4">	»Mandatno-volilna komisija določi besedilo javnega poziva za predlaganje kandidatov za osem članov Programskega sveta RTV Slovenija na podlagi sedme alineje šestega odstavka 17. člena Zakona o RTV Slovenija, ki se objavi v Uradnem listu Republike Slovenija in na spletnih straneh Državnega zbora, informacija o razpisu pa na programu TV Slovenija 3. Rok za predlaganje kandidatov je do vključno torka, 24. 3. 2020.« Glasujemo. </font><br/>
<font size="4">	Kdo je za? (16 članov.) Kdo je proti? (Nihče.)  </font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem tudi to točko dnevnega reda in 19. sejo Mandatno-volilne komisije. </font><br/>
<font size="4">	Hvala lepa za sodelovanje. </font><br/>
<br/>
<b><font size="4">Seja je bila končana 27. februarja 2020 ob 12.00.</font></b>
</root>