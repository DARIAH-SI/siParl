<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>50. seja</b><br/>
<br/>
<b>(15. november 2019)</b></p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 11.02.</b><br/>
<br/>
<b>1. TRAK: (TB) </b><br/>
<br/>
<b>	PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, vsi ostali prisotni lep pozdrav. Tukaj smo zato, ker se je v tem trenutku pričela in poteka 50. seja Kolegija predsednika Državnega zbora. Vse vas še enkrat prijazno pozdravljam, hkrati vas obveščam, da gospa Alenka Jeraj nadomešča gospoda Danijela Krivca – Alenka pozdravljeni – in gospa Tadeja Šuštar nadomešča gospoda Jožefa Horvata – Tadeja pozdravljeni.<br/>
	<br/>
S tem prehajamo na <b>1. TOČKO DNEVNEGA REDA - DOLOČITEV ČASA OBRAVNAVE TOČK DNEVNEGA REDA 13. SEJE DRŽAVNEGA ZBORA, KI SE BO PRIČELA V PONEDELJEK, 18. NOVEMBRA 2019.</b><br/>
Gradivo ste sprejeli s sklicem kolegija. / oglašanje iz dvorane/ pozdravljeni. Tukaj bi vas rad informiral, da vidite, da urnik je izjemno poln, hkrati bi vas pa tudi rad informiral, da po dosedanjih izkušnjah delovanja Državnega zbora, je izkoriščenost najavljenih ur približno 60 odstotna. To je zato, da lažje razumemo v bistvu polnost tega urnika. Hkrati vas želim tudi informirati, da glasovanja bodo v četrtek in v torek, vendar v četrtek, tudi če prej končamo, bo glasovanje komaj ob 14. uri.<br/>
S tem odpiram razpravo, izvolite.<br/>
Ja, izvolite. / oglašanje iz dvorane/<br/>
<br/>
<b>ALENKA JERAJ (PS SDS):</b> / izključen mikrofon/<br/>
<br/>
<b>PREDSEDNIK MAG. DEJAN ŽIDAN: </b>Hm, da se upoštevati, bomo upoštevali in ko bomo glasovali, bo že to del glasovanja.<br/>
/ oglašanje iz dvorane/ Izvolite. / oglašanje iz dvorane/ ampak sem se strinjal in je to v zapisniku.<br/>
<br/>
<b>ALENKA JERAJ (PS SDS): </b>Ja, dobro, še enkrat… Se pravi, čas pri 19. točki bi za SDS zmanjšal za 20 minut, se pravi, iz 90 na 70 in pri 4. točki bi ga povečal za 20 minut, iz 10 na 30.<br/>
<br/>
<b>2. TRAK: (DAG) - 11.05</b><br/>
<br/>
	<b>PREDSEDNIK MAG. DEJAN ŽIDAN: </b>Hvala, gospa Alenka Jeraj. Kakor sem povedal, predlog je upoštevan in ko bomo glasovali, bo že vključen ta predlog. <br/>
	Gospa Maša Kociper, izvolite. <br/>
<br/>
	<b>MAŠA KOCIPER (PS SAB): </b>Hvala lepa, gospod predsednik. <br/>
	Pri 3. točki je pri nas prišlo do napake, pomote pravzaprav. Prosim, da se pri skupni uvodni predstavitvi stališč poslanskih skupin pri točki 3 naš čas zmanjša s 40 na 20 minut. <br/>
<br/>
	<b>PREDSEDNIK MAG. DEJAN ŽIDAN: </b>Dogovorjeno. Bo upoštevano in ko bomo glasovali, se bo ta predlog smatral kot ključen. <br/>
	Ugotavljam, da je razprava zaključena. <br/>
	Spoštovane in spoštovani, glasovali bomo o naslednjem predlogu sklepa: »Sprejme se čas za obravnavo posameznih točk dnevnega reda 13. seje Državnega zbora, ki se bo začela v ponedeljek, 18. novembra 2019.« Glasujemo.<br/>
	Kdo je za? (Vsi.)<br/>
	Ugotavljam, da je sklep sprejet.<br/>
<br/>
	Prehajamo na <b>2. TOČKO DNEVNEGA REDA - DOGOVOR O SKLICU IZREDNIH SEJ DRŽAVNEGA ZBORA.</b><br/>
<b>	</b>Gradivo k tej točki ste prejeli s sklicem kolegija, in sicer dve zahtevi skupine poslank in poslancev za sklic izredne seje Državnega zbora. Predlagam, da na podlagi obeh zahtev skličemo dve izredni seji zbora. <br/>
	V zvezi s sklicem 28. izredne seje Državnega zbora predlagam sledeče: Predlog priporočila v zvezi z zaščito pitne vode na območju ljubljanskega vodonosnika, v petek, 22. 11. 2019, 15 minut po prekinjeni 13. seji zbora do zaključka seje. Najava časa za poslanske skupine je v skladu s tretjim odstavkom 67. člena poslovnika, do 15 minut za dopolnilno obrazložitev predlagatelja predloga priporočila, ki je skupina poslancev s prvopodpisanim gospodom Danijelom Krivcem, in do 60 minut za razpravo predlagatelja ter do 15 minut za predstavitev mnenj Vlade ter do 60 minut za razpravo Vlade. <br/>
	V zvezi s sklicem 29. izredne seje Državnega zbora predlagam sledeče: kot dnevni red je Predlog zakona o spremembah in dopolnitvah Zakona o pokojninskem in invalidskem zavarovanju, druga obravnava, in Predlog zakona o spremembah in dopolnitvah Zakona o urejanju trga dela, druga obravnava; tudi tu predlagam kot datum seje petek, 29. 11. 2019, ob 10. uri do  zaključka seje. Najava časa za razpravo poslanskih skupin: ena točka po tretjem odstavku 67. člena poslovnika zbora, do 5 minut za dopolnilno obrazložitev Vlade ter do 30 minut za razpravo Vlade k predlogoma zakonov. <br/>
	Ali želi kdo o teh dveh predlogih razpravljati? Ugotavljam, da ne. <br/>
	Prehajamo na glasovanje o naslednjem predlogu sklepa v zvezi z določitvijo časa za 28. izredno sejo: »Poslanske skupine k točki dnevnega reda 28. izredne seje Državnega zbora najavijo čas v skladu s tretjim odstavkom 67. člena Poslovnika Državnega zbora.« Glasujemo.<br/>
	Kdo je za? (Vsi.)<br/>
	Ugotavljam, da je sklep sprejet. 	<br/>
	Drugi predlog sklepa: »Za uvodno obrazložitev imata predlagatelj predloga priporočila, to je skupina poslank in poslancev s prvopodpisanim gospodom Danijelom Krivcem, in Vlada za predstavitev mnenja na voljo do 15 minut, za razpravo pa oba do 60 minut.« Glasujemo.<br/>
	Kdo je za? (Vsi.)<br/>
	Ugotavljam, da je sklep sprejet. <br/>
	Tretji predlog sklepa v zvezi z določitvijo časa za 29. izredno sejo Državnega zbora: »Poslanske skupine k eni točki dnevnega reda 29. izredne seje Državnega zbora najavijo čas v skladu s tretjim odstavkom 67. člena poslovnika zbora.« Glasujemo.	<br/>
	Kdo je za? (Vsi.)<br/>
	Ugotavljam, da je sklep sprejet.<br/>
	In še zadnji, četrti predlog sklepa: »Za uvodno obrazložitev ima predlagatelj, torej Vlada, k predlogom zakonov na voljo do 5 minut, za razpravo pa do 30 minut.« Glasujemo.<br/>
	Kdo je za? (Vsi.)<br/>
	Ugotavljam, da je sklep sprejet.<br/>
	S tem zaključujem 2. točko dnevnega reda. <br/>
<br/>
	Prehajamo na točko <b>RAZNO.</b><br/>
<b>	</b>Ugotavljam, da ni bilo nobene najave, zato točko zaključujem.<br/>
	Zaključujem 50. sejo Kolegija predsednika Državnega zbora. Spoštovane poslanke in spoštovani poslanci, želim vam prijeten dan! Nasvidenje! <br/>
<br/>
<b>Seja se je končala 15. novembra 2019 ob 11.09. </b>
</root>