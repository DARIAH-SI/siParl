<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">5. nujna seja</font></b><br/>
<br/>
<b><font size="4">(17. januar 2019)</font></b></p></div><br/>
<b><font size="4">Sejo je vodil Ivan Hršak, predsednik komisije.</font></b><br/>
<b><font size="4">Seja se je začela ob 10.30. </font></b><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Začenjam 5. nujno sejo Mandatno-volilne komisije. Vse članice in člane komisije, vabljene ter ostale prisotne lepo pozdravljam!</font><br/>
<font size="4">	Obveščam vas, da so zadržani in se seje ne morejo udeležiti naslednje članice in člani komisije: gospod Ferenc Horváth, s pooblastilom pa Robert Pavšič nadomešča gospoda Braneta Golubovića, Samo Bevk nadomešča gospo Bojano Muršič in Andreja Zabret nadomešča Lidijo Divjak Mirnik. </font><br/>
<font size="4">	S sklicem seje ste prejeli naslednji dnevni red: administrativne zadeve. Ker v poslovniškem roku nisem prejel predlogov za spremembo dnevnega reda, je ta določen, kot je bil predlagan s sklicem seje.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - ADMINISTRATIVNE ZADEVE.</font></b><br/>
<b><font size="4">	</font></b><font size="4">V okviru te točke bomo obravnavali Predlog sistemizacije delovnih mest v službah Državnega zbora, ki ga je na podlagi tretjega odstavka 21. člena Odloka o notranji organizaciji, delovnih mestih in nazivih v službah Državnega zbora Mandatno-volilni komisiji v soglasje predložila generalna sekretarka Državnega zbora. Predlog sistemizacije s prilogami ste prejeli v sistemu Udis. </font><br/>
<font size="4">	K tej točki dnevnega reda sem vabil generalno sekretarko Državnega zbora, gospo Uršulo Zore Tavčar, ki jo lepo pozdravljam. </font><br/>
<font size="4">	Uvodna pojasnila. Odlok o notranji organizaciji, delovnih mestih in nazivih v službah Državnega zbora v 21. členu določa, da sistemizacijo delovnih mest služb sprejme generalni sekretar Državnega zbora, ki mora v skladu z Zakonom o javnih uslužbencih pred sprejetjem sistemizacije pridobiti mnenje sindikata javnih uslužbencev Državnega zbora. K sistemizaciji daje soglasje Mandatno-volilna komisija, ki lahko soglasje k sistemizaciji zavrne v primeru, če sistemizacija ni skladna z zakonom in s tem odlokom, z drugim predpisom ali s sprejetim kadrovskim načrtom. </font><br/>
<font size="4">	Ali želi generalna sekretarka, gospa Uršula Zore Tavčar, predlog dodatno obrazložiti? Izvolite, beseda je vaša. </font><br/>
<br/>
<b><font size="4">2. TRAK: (DAG) - 10.35</font></b><br/>
<br/>
<font size="4">	</font><b><font size="4">URŠULA ZORE TAVČAR: </font></b><font size="4">Najlepša hvala. </font><br/>
<font size="4">	Glede na to, da je že napisano v spremnem dopisu in so več ali manj podana glavna pojasnila, bi samo želela poudariti, da je bila zadnja celovita sistemizacija sprejeta leta 2011. Predvsem zaradi dogovora o plačah in drugih stroških dela v javnem sektorju med Vlado in reprezentativnimi sindikati in tudi zaradi oddaljenosti zadnje celovite sistemizacije ter še nekaterih potreb po poenotenju nekaterih določb, ki so veljale v do sedaj veljavni sistemizaciji, smo v službah zaznali potrebo, da je smiselno pripraviti celovito novo sistemizacijo. Poleg tega smo morali izvesti tudi prevedbo izobrazbe po sistemu KLASIUS. </font><br/>
<font size="4">	V sistemizaciji gre za posodobitev in poenotenje opisov del in nalog na posameznih delovnih mestih. Gre tudi za poenotenje pogojev, prišlo je tudi zaradi spremembe delovnih procesov do spremembe nekaterih delovnih mest. Zato mislim, da je ta sistemizacija bistven korak k izboljšanju položaja zaposlenih v Državnem zboru, soglasje je dal tudi sindikat, kar me veseli. In upam, da bomo soglasje prejeli tudi danes s strani poslank in poslancev. </font><br/>
<font size="4">	Hvala.</font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Najlepša hvala za dodatno obrazložitev.</font><br/>
<font size="4">	Odpiram razpravo članic in članov Mandatno-volilne komisije. Kdo želi besedo? Če nihče, zaključujem razpravo. </font><br/>
<font size="4">	Na podlagi tretjega odstavka 21. člena Odloka o notranji organizaciji, delovnih mestih in nazivih v službah Državnega zbora dajem na glasovanje naslednji predlog sklepa: Mandatno-volilna komisija daje soglasje k Predlogu sistemizacije delovnih mest v službah Državnega zbora v besedilu, predloženem za sejo Mandatno-volilne komisije z dne 14. 1. 2019. Glasujemo.</font><br/>
<font size="4">	Kdo je za? / oglašanje v ozadju/ Glasovanje prekinjam. / medsebojni pogovor/ Nekaj ni v redu. / medsebojni pogovor/ Zdaj pa bo. Glasujemo.</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<font size="4">	Zaključujem to točko dnevnega reda in s tem 5. nujno sejo Mandatno-volilne komisije. Vsem se zahvaljujem za sodelovanje in želim uspešno delo tudi naprej. Hvala.</font><br/>
<br/>
<b><font size="4">Seja se je končala 17. januarja 2019 ob 10.38. </font></b>
</root>