<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>120. seja</b><br/>
<br/>
<b>(5. november 2021)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10.01. </b><br/>
<br/>
<b>1. TRAK: (DAG) </b><br/>
<br/>
<b>	PREDSEDNIK IGOR ZORČIČ: </b>Spoštovani kolegice in kolegi, gospe in gospodje! Začenjam 120. sejo Kolegija predsednika Državnega zbora. <br/>
	Včeraj sem vas obvestil, da bo na dnevni red uvrščena tudi  točka a1) dogovor o nadaljevanju 85. izredne seje in o pripravi sklica 86. izredne seje Državnega zbora ter vam hkrati posredoval novo gradivo k 4., 6. in 7. točki dnevnega reda. <br/>
	Zaenkrat nimamo nobenega obvestila o nadomeščanju članov kolegija. <br/>
<br/>
	Prehajamo na <b>A1 TOČKO DNEVNEGA REDA – DOGOVOR O NADALJEVANJU 85. IZREDNE SEJE IN O PRIPRAVI SKLICA 86. IZREDNE SEJE DRŽAVNEGA ZBORA.</b><br/>
<b>	</b>Preden preidemo na dogovor o pripravi 86. izredne seje zbora, vas obveščam, da se bo 85. izredna seja zbora nadaljevala v sredo, 10. 11. 2021 ob 13. uri pa do zaključka seje. <br/>
	Z dopisom za širitev dnevnega reda seje kolegija ste včeraj kot gradivo k tej točki prejeli zahtevo skupine 42 poslank in poslancev s prvopodpisanim Dušanom Šiškom za sklic izredne seje. V zvezi s sklicem 86. izredne seje Državnega zbora predlagam sledeče. Predlog dnevnega reda, določen z zahtevo, se glasi: točka 1) Predlog zakona o spremembah in dopolnitvah Zakona o ustanovitvi občin ter o določitvi njihovih območij, skrajšani postopek. Datum seje: sreda, 10. 11. 2021, 15 minut po končani 85. izredni seji Državnega zbora do zaključka seje. Najava časa za razpravo: za poslanske skupine ena točka po tretjem odstavku 67. člena Poslovnika Državnega zbora, do 5 minut za dopolnilno obrazložitev predlagatelja in do 5 minut za predstavitev mnenja Vlade ter za razpravo o morebiti vloženih amandmajih k prehodni in končni določbi predloga zakona, do 30 minut za predlagatelja in do 30 minut za Vlado. <br/>
	Odpiram razpravo. Želi kdo besedo? (Da.) <br/>
Dušan Šiško. <br/>
<br/>
	<b>DUŠAN ŠIŠKO (PS SNS): </b>Predsedujoči, hvala. <br/>
	Spoštovani kolegice in kolegi, jaz bi predlagal, če je varianta, da je najprej 86. seja in potem 85. Eden izmed razlogov je tudi to, da bi se te seje želel udeležiti župan, pa da ne bi potem predolgo čakal v hiši ali pa zunaj, bi prosil, če je možna zamenjava, da začnemo 86. izredno sejo ob 13. uri, potem pa nadaljujemo 15 minut po tej seji naprej. <br/>
	Hvala. <br/>
<br/>
<b>	PREDSEDNIK IGOR ZORČIČ: </b>Hvala lepa. <br/>
	Besedo ima Danijel Krivec.<br/>
<br/>
	<b>DANIJEL KRIVEC (PS SDS): </b>Hvala za besedo, spoštovani predsednik.<br/>
	Z moje strani v imenu koalicije tudi predlog, da se 86. izredna seja razširi s točko mandatno-volilne zadeve in da se opravi glasovanje o ustavnem sodniku. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Še kdo? (Da.) Matjaž Han.<br/>
<br/>
	<b>MATJAŽ HAN (PS SD): </b>Nimam problema s predlogom gospoda Šiška. Samo toliko, da… <br/>
<br/>
<b>	PREDSEDNIK IGOR ZORČIČ: </b>Okej. <br/>
	Še kdo? (Ne.) Zaključujem razpravo.<br/>
	<br/>
<b>2. TRAK: (NB) – 10.05</b><br/>
<br/>
	(Nadaljevanje) Glede na podan predlog, sem dal najprej na glasovanje naslednji sklep. Ker se predlaga 2. točka, torej, »Na podlagi drugega odstavka 58. člena Poslovnika Državnega zbora se na dnevni red 86. izredne seje zbora uvrsti naslednja točka dnevnega reda: točka 2. - predlog za izvolitev sodnika Ustavnega sodišča.« Glasujemo.<br/>
	Kdo je za? (Desus, Narodne, SNS, SMC, NSi, SDS.) Kdo je proti? (… ) Vzdržani? Ostali vzdržani. <br/>
	Ugotavljam, da je sklep sprejet. <br/>
<br/>
	Na glasovanje dajem še naslednji sklep: »Poslanske skupine k 1. točki dnevnega reda 86. izredne seje Državnega zbora najavijo čas v skladu s tretjim odstavkom 67. člena Poslovnika zbora. K 2. točki pa skladno s parlamentarno prakso pri Mandatno-volilnih zadevah.« Glasujemo. <br/>
	Kdo je za? (Desus, Narodne, SNS, SMC, NSi, SDS, Levica.) Še kdo tam? Še Levica. Kdo je proti? (Nihče.) <br/>
	Ugotavljam, da je sklep sprejet. <br/>
<br/>
	/ oglašanje iz ozadja/ Ja, zdajle je razprava. Zdajle, poglejte, mislim, zdajle je glasovanje. Glasujemo še o tem sklepu, potem pa, če ima kaj… Postopkovni predlog. <br/>
<br/>
	Še en sklep dajem na glasovanje in sicer, »Vlada ima za uvodno predstavitev mnenja k predlogu zakona do pet minut za razpravo o morebiti vloženih amandmajih k prihodnji in končni določbi predloga zakona pa do 30 minut.« Torej gre se za čas pod točko 1. Glasujemo.<br/>
	Kdo je za? (Desus, Narodne, SNS, SMC, NSi, SDS, Levica.) Kdo je proti? (Nihče.) <br/>
	Ugotavljam, da je sklep sprejet. <br/>
<br/>
	Kolega Šiško, ste želeli besedo? (Da.)<br/>
<br/>
<b>	DUŠAN ŠIŠKO (PS SNS):</b> Ja. <br/>
	Prej sem pozabil, predsednik, se opravičujem, jaz bi samo prosil kot predlagatelj, če se lahko spremeni iz 5 na 10 minut časovnica, če je varianta. <br/>
<br/>
<b>	PREDSEDNIK IGOR ZORČIČ:</b> Ja, poglejte, smo izglasovali že. / oglašanje iz ozadja/ Ja. Kje? To smo že izglasovali. <br/>
	A ha, torej tukaj imam še za Vlado, me opozarjajo, da nisem prebral. <br/>
	Pri sklepu Vlade ima za uvodno predstavitev mnenja k predlogu zakona do 5 minut, za razpravo morebiti in vloženih amandmajih prihodnih in končnih določb predloga zakona do 30 minut. Ja, ja. Okej. Dobro. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>1. TOČKO DNEVNEGA REDA – PREDLOG ZA RAZŠIRITEV OBSEGA PARLAMENTARNE PREISKAVE ZA UGOTOVITEV DEJANSKEGA STANJA IN MOREBITNE POLITIČNE ODGOVORNOSTI NOSILCEV JAVNIH FUNKCIJ ZARADI SUMA NEDOPUSTNEGA POLITIČNEGA VMEŠAVANJA V DELO SLOVENSKE POLICIJE, POLICIJSKIH ENOT, SPECIALIZIRANIH ENOT POLICIJE IN PREISKOVALNIH SKUPIN IN ZARADI SUMA POLITIČNEGA VPLIVANJA NA POTEK OZIRMA IZID PREDKAZENSKIH IN DRUGIH POSTOPKOV ZA OBDOBJE OD 13. MARCA 2020 DO DNEVA ODREDITVE TE RAZŠIRITVE PREDMETNE PARLAMENTARNE PREISKAVE IN ZA MOREBITNO SPREMEMBO VELJAVNE ZAKONODAJE, KI UREJA ORGANIZACIJO, DELOVANJE, VODENJE NALOG IN POOBLASTILA SLOVENSKE POLICIJE. </b><br/>
	Predlog ste prejeli s sklicem seje Kolegija. Predlagatelj širitve parlamentarne preiskave je skladno s prvim odstavkom 9. člena Poslovnika o parlamentarni preiskavi Preiskovalna komisija o ugotavljanju morebitne politične odgovornosti nosilcev javnih funkcij zaradi suma nedopustnega političnega vmešavanja v delo policije in političnega vplivanja na potek oziroma izid predkazenskih in drugih postopkov. Skladno s tretjim odstavkom 4. člena Poslovnika o parlamentarni preiskavi se na seji Kolegija predsednika Državnega zbora opravi usklajevanje predloga za širitev parlamentarne preiskave s predstavnikom predlagatelja zahteve za uvedbo parlamentarne preiskave.<br/>
	Na današnjo sejo sem vabil predsednika preiskovalne komisije Rudija Medveda ter Braneta Golubovića kot prvo podpisanega predlagatelja zahteve za uvedbo parlamentarne preiskave. Želi kdo od njiju besedo. Imamo koga od njiju? Imamo Braneta Golubovića. Želite besedo? (Ne.)  <br/>
<br/>
<b>3. TRAK: (SC) – 10.10</b><br/>
<br/>
<b>	</b>(nadaljevanje) Glede na navedeno in če ne želi nihče razpravljati razpravo zaključujem. <br/>
Ugotavljam, da je vsebina predloga za širitev parlamentarne preiskave usklajena s predlagateljem zahteve za uvedbo parlamentarne preiskave. V skladu z navedeno ugotovitvijo bo na dnevni red 27. seje zbora uvrščen akt o razširitvi obsega navedena parlamentarne preiskave. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO – PREDLOG ZA RAZŠIRITEV OBSEGA PARLAMENTARNE PREISKAVE ZA UGOTOVITEV DEJANSKEGA STANJA IN MOREBITNE POLITIČNE ODGOVORNOSTI NOSILCEV JAVNIH FUNKCIJ PRI IZVAJANJU UKREPOV POVEZANIH Z EPIDEMIJO COVID-19 IN Z BLAŽENJEM NJENIH POSLEDIC, ZARADI SUMA NEUSTREZNE PORABE JAVNIH SREDSTEV TER NEOPRAVIČENEGA OMEJEVANJA PRAVIC IN SVOBOŠČIN ZA OBDOBJE OD 13. MARCA 2020 DO DNEVA ODREDITVE TE RAZŠIRITVE OBSEGA PREDMETNE PARLAMENTARNE PREISKAVE IN ZA MOREBITNO SPREMEMBO VELJAVNE ZAKONODAJE, KI UREJA UKREPANJE DRŽAVE PRI SPOPADANJU Z EPIDEMIJO NALEZLJIVE BOLEZNI OZIROMA Z NJENIMI POSLEDICAMI. </b><br/>
<b>	</b>Predlog ste prejeli s sklicem seje Kolegija. Predlagatelj širitve parlamentarne preiskave je v skladu s prvim odstavkom 9. člena Poslovnika o parlamentarni preiskavi preiskovalna komisija o ugotavljanju morebitne politične odgovornosti in nosilcev javnih funkcij za finančno neustrezne ukrepe in sum neopravičenega omejevanja pravic pri izvajanju ukrepov povezanih z epidemijo, nalezljive bolezni Covid-19. Skladno s tretjim odstavkom 4. člena Poslovnika o parlamentarni preiskavi se na seji kolegija predsednika Državnega zbora opravi usklajevanje predloga za širitev parlamentarne preiskave s predstavnikom predlagatelja zahteve za uvedbo parlamentarne preiskave. <br/>
Na današnjo sejo sem vabil predstavnika preiskovalne komisije Roberta Pavšiča ter Braneta Golubovića kot prvopodpisanega predlagatelja zahteve za uvedbo parlamentarne preiskave. Želi kdo od njih besedo? (Da.)<br/>
Kolega Robert Pavšič, imate besedo.  <br/>
<br/>
<b>ROBERT PAVŠIČ (PS LMŠ): </b>Hvala, predsednik. <br/>
V okviru pripravljalnih preiskovalnih dejanj in v okviru dokaznega postopka smo v komisiji prišli do ugotovitve in tudi sprejeli sklep, da predlagamo časovno širitev obdobja, ki ga preiskovalna komisija preiskuje. Namreč pojavilo se je nekaj dokumentov, ki jih pa ne moremo zajeti v preiskavo, ker zgolj za nekaj dni presegajo trenutno odobreno oziroma trenutno sprejeto časovno / nerazumljivo/ preiskovalne komisije, zato smo bili tudi v komisiji mnenja, da je tudi ta sprememba akta o odreditvi parlamentarne preiskave potrebna. <br/>
Hvala lepa. <br/>
<br/>
<b>PREDSEDNIK IGOR ZORČIČ: </b>Hvala lepa. <br/>
Odpiram razpravo. Želi kdo besedo? (Ne.) Ker ne želi nihče razpravljati razpravo zaključujem. <br/>
Ugotavljam, da je vsebina predloga za širitev parlamentarne preiskave usklajena s predlagateljem zahteve za uvedbo parlamentarne preiskave. V skladu z navedeno ugotovitvijo bo na dnevni red 27. seje zbora uvrščen Akt o razširitvi obsega navedene parlamentarne preiskave. <br/>
<br/>
S tem zaključujem to točko dnevnega reda. <br/>
<br/>
Prehajamo na <b>3. TOČKO – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU. </b><br/>
Gradivo ste prejeli s sklicem seje Kolegija. Razpravljali in odločali bomo o štirih predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava Predlog zakona o sprememba Zakona o državni upravi. <br/>
Želi besedo predstavnica Vlade? (Da.)<br/>
Mag. Petra Marolt Vajda, imate besedo. <br/>
<br/>
<b>MAG. PETRA MAROLT VAJDA: </b>Hvala za besedo. <br/>
Vlada predlaga, da se Predlog zakona o spremembah Zakona o državni upravi obravnava po skrajšanem postopku. Gre za manj zahtevne spremembe zakona za prenos področja iz enega organa na drugega, za katere ocenjujemo, da bodo olajšale in naredile izvajanje nalog na tem področju bolj učinkovito in bolj transparentno. <br/>
<br/>
<b>PREDSEDNIK IGOR ZORČIČ: </b>Hvala lepa. <br/>
Odpiram razpravo. Matjaž Han ima besedo. <br/>
<br/>
<b>MATJAŽ HAN (PS SD): </b>Hvala lepa. <br/>
Ker gre za tako res nepomembno zadevo bi moral biti skoraj tiho, ampak vam bom povedal. Samo toliko, da vse opozorim. Mi smo pred koncem mandata in vi bi sedaj organizirali si delovanje Vlade tri, štiri mesece pred volitvami. To se dela na začetku, če bi bili radi aktivni pa tako, da to se mi zdi ta trenutek res neproduktivno in to ne morem podpreti. <br/>
Drugo, če bi šlo se za to, da se rešuje bom rekel situacija, kar se tiče epidemije in tako naprej bi še to razumel  <br/>
<br/>
<b>4. TRAK: (SB) – 10.15</b><br/>
<br/>
	(nadaljevanje) tu gre pa za zadevo, ki je pa res ta moment nepotrebna zato to tudi ne morem podpreti. <br/>
Hvala lepa.<br/>
<br/>
<b>	PREDSEDNIK IGOR ZORČIČ:</b> Hvala lepa.<br/>
Še kdo? Ne. Zaključujem razpravo. <br/>
<br/>
	Prehajamo na glasovanje. Na glasovanje dajem naslednji predlog sklepa: »Predlog zakona o spremembah Zakona o državni upravi se obravnava po skrajšanem postopku.« Glasujemo. <br/>
	Kdo je za? (Desus, Narodne, SNS, SMC, NSi, SDS.) Kdo je proti? (Levica, LMŠ, SAB, SD.)<br/>
	Ugotavljam, da je sklep… Aja, še Nepovezani. Okej. Ugotavljam, da je sklep sprejet.<br/>
<br/>
	Prehajam na obravnavo predloga, da se po skrajšanem postopku obravnava Predlog zakona o dopolnitvah Zakona o nujnih ukrepih na področju zdravstva. <br/>
Želi kdo besedo za predlagatelja? (Da.)<br/>
Andreja Zabret, imate besedo.<br/>
<br/>
<b>	ANDREJA ZABRET (PS LMŠ):</b> Lep pozdrav vsem! <br/>
	V LMŠ smo pripravili novelo Predloga zakona o dopolnitvah Zakona o nujnih ukrepih na področju zdravstva. Razlog je predvsem ta, da ob naraščajočem številu okužb se tudi število karantenskih odločb veča in v primeru odrejene karantene samozaposlenega kmeta ali družbenika niso upravičeni do nadomestila. Vemo, da PKP5 je urejal nadomestilo v primeru karantene tako za zaposlene kot za samozaposlene. Za samozaposlene sicer v ukrepu, ki je bil kot delno povrnjen izgubljeni dohode, se pravi v nominalni številki, vendar ta PKP5 je veljal do 30. 6., s 1. 7. pa je Vlada takrat sprejela zakon, ki ga danes z novelo poskušamo popraviti in v tej noveli notri niso zajeti samozaposleni. To pomeni, da samozaposleni v primeru karantene, kot sem že omenila, ne dobijo nadomestila, to pa se nam zdi predvsem nekako nepravično in diskriminatorno predvsem iz stališča tega, da ločujem ali si zaposlen ali imaš pogodbo o zaposlitvi. Po drugi strani je pa predvsem sporno z epidemiološkega vidika, saj samozaposleni so velikokrat v stiski in kljub temu, da so v karanteni delajo, s tem pa, prvič, ni to v javnem interesu, še manj pa interesu samozaposlenih, da bi kršili kakršnekoli odloke ali zakone, zato smo predlagali v LMŠ to novelo, predvsem po skrajšanem postopku, ker je tudi potrebno to zadevo čim prej urediti, tako da predlagamo, da se podpre ta postopek po skrajšanem postopku.<br/>
Hvala.<br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
Torej, odpiram razpravo. Želi kdo razpravljati? (Ne.) Ugotavljam, da ne. Zaključujem razpravo.<br/>
<br/>
	Prehajamo na glasovanje. Na glasovanje dajem naslednji predlog sklepa: »Predlog zakona o dopolnitvah Zakona o nujnih ukrepih na področju zdravstva se obravnava po skrajšanem postopku.« Glasujemo.<br/>
	Kdo je za? (Vsi.)<br/>
	Ugotavljam, da je soglasno sprejeto.<br/>
 <br/>
	Prehajam na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o štipendiranju. Imamo koga za predlagatelja to? (Ne.) Ugotavljam, da ne.<br/>
Odpiram razpravo. Želi kdo razpravljati? (Ne.) Ugotavljam, da ne. <br/>
<br/>
	Prehajamo na glasovanje. Na glasovanje dajem naslednji predlog sklepa: »Predlog zakona o spremembah in dopolnitvah Zakona o štipendiranju se obravnava po skrajšanem postopku.« Glasujemo.<br/>
	Kdo je za? (Desus, Narodne, SNS, SMC, NSi, SDS.) Kdo je proti? (Nihče.)<br/>
	Ugotavljam, da je sklep sprejet.<br/>
<br/>
	Prehajam še na obravnavo predloga, da se po skrajšanjem postopku obravnava Predlog zakona o spremembah in dopolnitvah zakona o spodbujanju rabe obnovljivih virov energije. <br/>
Želi besedo predstavnica Vlade? (Da.)<br/>
Imate besedo.<br/>
<br/>
<b>	MAG. PETRA MAROLT VAJDA::</b> Hvala za besedo.<br/>
Vlada predlaga, da se predlog zakona tudi obravnava po skrajšanem postopku, ker gre za manj zahtevne spremembe in dopolnitve, so pa nujno potrebne za pravilni prenos direktive o spodbujanju porabe energije iz obnovljivih virov. Predlog ureja možnost pooblastila za opravljanje nalog centra za podporo, ki niso del izvajanja obvezne državne gospodarske službe in tudi poenostavlja način vročanja upravnih odločb. <br/>
<br/>
<b>	PREDSEDNIK IGOR ZORČIČ:</b> Hvala lepa.<br/>
Odpiram razpravo. Želi kdo razpravljati? (Ne.) Ugotavljam, da ne. <br/>
<br/>
<b>5. TRAK: (NM) – 10.20</b><br/>
<br/>
<b>	</b>(nadaljevanje) Zaključujem.<br/>
<br/>
Na glasovanje dajem naslednji predlog sklepa: »Predlog zakona o spremembah in dopolnitvah Zakona o spodbujanju rabe obnovljivih virov energije se obravnava po skrajšanem postopku.« Glasujemo.<br/>
Kdo je za? (Desus, IMNS, SNS, SMC, NSi, SDS.) Kdo je proti? (Nihče.)<br/>
	Ugotavljam, da je sklep sprejet.<br/>
	<br/>
	S tem zaključujem to točko dnevnega reda.<br/>
<br/>
	Prehajamo na <b>4. TOČKO – DOGOVOR O PRIPRAVI SKLICA 27. SEJE DRŽAVNEGA ZBORA, KI SE BO ZAČELA V PONEDELJEK, 15. NOVEMBRA 2021.</b><br/>
	Novo gradivo k tej točki ste prejeli včeraj. Včeraj ste prejeli tudi časovni potek obravnave predloga sprememb proračuna Republike Slovenije za leto 2022 in dopolnjenega predloga proračuna Republike Slovenije za leto 2023. V dnevni red 27. seje zbora se uvrsti tudi naslednja točka: Predlog za razpis referenduma za ustanovitev Občine Golnik z izločitvijo dela Mestne občine Kranj v novo Občino Golnik. S predlogom odloka se je Odbor za notranje zadeve, javno upravo in lokalno samoupravo včeraj zaključil z obravnavo in je pripravljeno tudi poročilo odbora. Odpiram razpravo. Želi kdo razpravljati? (Ne.) Ugotavljam, da ne. Zaključujem razpravo. V skladu z dogovorom bom pripravil sklic 27. seje Državnega zbora.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>TOČKO 5 – PROGRAM DELA DRŽAVNEGA DELA V ČASU SPOMLADANSKEGA ZASEDANJA LETA 2022.</b><br/>
	Predlog programa dela Državnega zbora v času spomladanskega zasedanja leta 2022 ste prejeli s sklicem seje kolegije. Pripravljen je bil skladno z dogovorom na delovnem posvetu vodij poslanskih skupin, ki je bil 5. oktobra. Odpiram razpravo.<br/>
	Matjaž Han.<br/>
<br/>
	<b>MATJAŽ HAN (PS SD): </b>Ja, jaz se opravičujem. Nisem bil na tem posvetu, ampak niti ni pomembno. Zdaj vidimo, da, predsednik, da ste dali tudi sejo, se pravi, februarsko sejo kot redno sejo in da bo ta seja v marcu, kar je normalno, če bi bile normalne razmere. Glede na to, da smo, bom rekel, par mesecev pred volitvami in da bo, verjamem, predsednik države v februarju, v začetku februarja razpisal državnozborske volitve, seveda če ne pride do predčasnih in tako naprej, in da bojo verjetno volitve na prvi možni datum, to je 24. april leta 2022, se mi ne zdi niti malo smotrno, da imamo februarsko sejo oziroma v marcu. Vse, kar lahko potem delujemo in če bo res kakšna kriza, lahko rešujemo z izrednimi sejami. Saj veste, da izredno sejo imamo lahko tudi po volitvah še star Državni zbor, če bi bilo treba državo reševati in tako naprej. Tako da jaz predlagam, da je januarska seja zadnja redna seja, potem pa pač rešujemo z izrednimi sejami, ker ne vidim nobenega smotra, da bomo imeli razpisane volitve, mi bomo pa tule sprejemali, pa bom zdaj zelo iskreno povedal, slabe odločitve vlade ali pa odločitve populistične tudi opozicije ali pa koalicije, da se bomo hvalili. Tako da jaz predlagam, da z januarjem končamo redno sejo.<br/>
	Hvala.<br/>
<br/>
	<b>PREDSEDNIK IGOR ZORČIČ: </b>Hvala lepa.<br/>
	Jaz bom, jaz bom ta predlog vodje Poslanske skupine SD dal na glasovanje. Torej odločamo o tem predlogu, da se iz programa dela črta redna seja v marcu, torej da v letu 2022 opravimo le eno redno sejo. Dajem to na glasovanje. Glasujemo.<br/>
	Kdo je za? (Levica, SAB, LMŠ, SD, NP.) Kdo je proti? (?.)<br/>
	Ugotavljam, da predlog ni sprejet.<br/>
<br/>
	Na glasovanje dajem torej naslednji sklep: »Sprejme se program dela Državnega zbora v času spomladanskega zasedanja leta 2022.« Glasujemo.<br/>
	Kdo je za? (Desus, IMNS, SNS, SMC, NSi, SDS.) Kdo je proti? (SD, SAB, LMŠ.)<br/>
	Ugotavljam, da je program dela sprejet.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>6. TOČKO – TERMINSKI PROGRAM DELA DRŽAVNEGA ZBORA ZA DECEMBER 2021.</b><br/>
<b>	</b>Novo gradivo k tej točki ste prejeli včeraj. Želi kdo besedo pri tem, terminski za december? Ja? (Da.)<br/>
	Brane Golubović.<br/>
<br/>
<b>6. TRAK: (DAG) – 10.25</b><br/>
<br/>
	<b>BRANE GOLUBOVIĆ (PS LMŠ): </b>Hvala lepa.<br/>
Predsednik, jaz bi predlagal - če je seveda to možno -, glede na to, da se nam bližajo volitve, da na decembrsko sejo, se pravi, v terminski program, uvrstimo Predlog zakona o dopolnitvah Zakona o nujnih ukrepih na področju zdravstva, za katerega smo danes sprejeli skrajšani postopek. <br/>
	Hvala.<br/>
<br/>
<b>	PREDSEDNIK IGOR ZORČIČ: </b>Hvala lepa. <br/>
	Še kdo želi besedo? (Ne.) Zaključujem razpravo.<br/>
<br/>
	Na glasovanje dajem predlog, da se v terminski program za december vključi še Zakon o nujnih ukrepih na področju zdravstva. Glasujemo.<br/>
	Kdo je za? (SD, LMŠ, SAB, Levica, Nepovezani.) / oglašanje v dvorani/<br/>
<br/>
	<b>DUŠAN ŠIŠKO (PS SNS): </b>/ mikrofon ni vključen/ Samo nekaj bi vprašal, če lahko. <br/>
<br/>
<b>	PREDSEDNIK IGOR ZORČIČ: </b>Ja.<br/>
<br/>
	<b>DUŠAN ŠIŠKO (PS SNS): </b>/ mikrofon ni vključen/ Če ne bo v decembru, se pravi, da je lahko tudi izredna seja, kajne… <br/>
<br/>
<b>	PREDSEDNIK IGOR ZORČIČ: </b>Ja.<br/>
	Želi še kdo besedo? (Ne.) <br/>
	Ugotavljam, da predlog ni sprejet. <br/>
<br/>
	Na glasovanje dajem naslednji predlog sklepa: »Sprejme se Terminski program Državnega zbora za december 2021.« Glasujemo.<br/>
	Kdo je za? (DeSUS, Narodni skupnosti, SNS, SMC, NSi, SDS, Levica.) Kdo je proti? (LMŠ, SD.) <br/>
	Ugotavljam, da je Terminski program za december sprejet.<br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>7. TOČKO DNEVNEGA REDA – OKVIRNI TERMINSKI PROGRAM DELA DRŽAVNEGA ZBORA ZA JANUAR/FEBRUAR 2022.</b><br/>
<b>	</b>Novo gradivo k tej točki ste prejeli včeraj. <br/>
	Glede na odločitev kolegija iz 3. točke ugotavljam, da na Okvirnem terminskem programu za januar/februar 2022 ostanejo predlogi zakonov, za katere je kolegij sklenil, da se obravnavajo po skrajšanem postopku. <br/>
	Odpiram razpravo. Kolega Krivec.<br/>
<br/>
	<b>DANIJEL KRIVEC (PS SDS): </b>Hvala za besedo še enkrat.<br/>
	Ko smo pogledali gradivo, sem ugotovil, da na tem seznamu manjka Zakon o javnem naročanju v zdravstvu, ki smo ga vložili in ki je bil s strani Zakonodajno-pravne službe obravnavan. In takrat je bilo tolmačenje, da postopek lahko začne z januarjem, kar pomeni, da bi bil lahko v januarskem programu tudi ta zakon. Zato prosim, da se to v program doda, glede na to, da je zadeva vložena že več mesecev.<br/>
<br/>
<b>	PREDSEDNIK IGOR ZORČIČ: </b>Ja, v zvezi s tem zakonom lahko ugotovim, da imamo vloženo tudi zahtevo za izredno sejo, ki pa se bo sklicala takrat, ko bodo v skladu z mnenjem Zakonodajno-pravne službe izpolnjeni pogoji za to, to je po 1. januarju. Tako se tu zdaj postavlja vprašanje, ali naj se gre na izredno sejo ali želite, da se vključi to v terminski program, pa potem na redno. Se strinjate? Okej, pustimo tako, kot je. <br/>
	Želi še kdo besedo? (Ne.) Ugotavljam, da ne, zato razpravo zaključujem.<br/>
<br/>
	Na glasovanje dajem naslednji predlog sklepa: »Sprejme se Okvirni terminski program Državnega zbora za januar/februar 2022.« Glasujemo.<br/>
	Kdo je za? (DeSUS, Nepovezani, Narodni skupnosti, SNS, SMC, NSi, SDS.) <br/>
	Ugotavljam, da je Okvirni terminski program za januar/februar 2022 sprejet.<br/>
<br/>
	S tem zaključujem to točko dnevnega reda. <br/>
<br/>
	Prehajamo na točko <b>RAZNO.</b><br/>
<b>	</b>Na kolegij je bila naslovljena prošnja za soglasje za delo delovnega telesa po 22. uri, in sicer bo Odbor za zdravstvo 10. 11. 2021 predvidoma ob 18. uri začel 62. nujno sejo odbora. Obstaja verjetnost, da odbor z delom do 22. ure ne bo zaključil, tudi zaradi dveh izrednih sej zbora, zato predsednica prosi za soglasje. Seja odbora je sklicana na zahtevo poslanskih skupin SD in LMŠ, in sicer bo odbor obravnaval naslednjo točko dnevnega reda: Nujni ukrepi za reševanje problematike čakalnih dob v zdravstvu. <br/>
	Prav tako je bila včeraj na kolegij naslovljena prošnja za soglasje za delo delovnega telesa po 22. uri, in sicer bo Odbor za zdravstvo danes, 5. 11. 2021, 15 minut po končani 63. nujni seji začel 64. nujno sejo, na kateri bo obravnaval Zahtevo Državnega sveta za ponovno odločanje o Zakonu o spremembi in dopolnitvi Zakona o lekarniški dejavnosti. Ker obstaja verjetnost, da odbor z delom ne bo končal do 22. ure, predsednica prosi za soglasje.<br/>
	Predloga ste prejeli.<br/>
	<br/>
<b>7. TRAK: (NB) – 10.30</b><br/>
<br/>
	(Nadaljevanje) Želi kdo v zvezi s tem razpravljati? ugotavljam… Ja. Matjaž Han. <br/>
<br/>
<b>	MATJAŽ HAN (PS SD):</b> Kar se tiče prvega predloga, sem jaz proti. Dajmo drugi datum najti, zato ker vidim, da nekateri predsednikom zelo paše, da sklicujejo ob šestih, sedmih, osmih zvečer seje, kljub temu, da so prazni termini cel dan. To se je naredilo tudi, mislim da včeraj. Tako, da jaz sem proti tem in se bo našel nov termin. <br/>
	Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa. Še kdo? (Ne.) <br/>
	Zaključujem razpravo. Bom dal obadva predloga na odločanje posebej. <br/>
<br/>
	Torej na glasovanje dajem naslednji predlog sklepa, 62. nujna seja Odbora za zdravstvo, ki bo 10. 11. 2021, lahko poteka tudi po 22. uri. <br/>
	Kdo je za? (Narodne, SNS, SMC, NSi, SDS.) <br/>
	Ugotavljam, da sklep ni sprejet. <br/>
<br/>
	Na glasovanje dajem še naslednji predlog sklepa, 64. nujna seja Odbora za zdravstvo, ki bo 5. 11., torej danes, lahko poteka tudi po 22. uri. <br/>
	Kdo je za? (Narodne, SNS, SMC, NSi, SDS, SAB.) <br/>
	Ugotavljam, da je sklep sprejet.<br/>
<br/>
	Želi še kdo besedo? (Ne.) Ugotavljam, da ne. <br/>
	Zaključujem razpravo.<br/>
<br/>
	S tem zaključujem to točko dnevnega reda in 120. sejo Kolegija. <br/>
<br/>
<b>Seja je bila končana 5. novembra 2021 ob 10.32.</b>
</root>