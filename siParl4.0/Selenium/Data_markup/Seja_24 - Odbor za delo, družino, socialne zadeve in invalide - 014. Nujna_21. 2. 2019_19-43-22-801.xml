<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b><br/>
<b><font size="4">14. nujna seja</font></b></p></div><div align="center"><b><font size="4">(21. februar 2019)</font></b></div><br/>
<b><font size="4">Sejo je vodil predsednik Vojko Starović.</font></b><br/>
<b><font size="4">Seja se je pričela ob 11.33.</font></b><br/>
<br/>
<b><font size="4">1. TRAK: (MK)</font></b><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Pričenjam 14. nujno sejo odbora. </font><br/>
<font size="4">	Obveščam vas, da so zadržani in da se seje ne morejo udeležiti - zdaj pa upam, da bo prišla s podatki - nekaj jih je zadržanih, povedali.</font><br/>
<font size="4">	Povem še, da je z nami Jože Lenart namesto Aljaža Kovačiča, da je Jani Prednik namesto mag. Marka Koprivca. Opravičili so se Boštjan Koražija, Miha Kordiš</font><br/>
<br/>
<b><font size="4">2. TRAK: (MK) – 11.35</font></b><br/>
<br/>
<font size="4">	(nadaljevanje) in Primož Siter za to štirinajsto.</font><br/>
<font size="4">Opravičil nimamo za današnjo sejo.</font><br/>
<font size="4">	S sklicem ste prejeli naslednji dnevni red: Pobuda Borisa Pavšlarja za začetek postopka za oceno ustavnosti prvega odstavka 15., drugega odstavka 108. in tretjega odstavka 116. ter četrtega in petega odstavka 406. člena Zakona o pokojninskem in invalidskem zavarovanju in prvega ter drugega odstavka 37. Člena Zakona o spremembah in dopolnitvah Zakona o pokojninskem in invalidskem zavarovanju.</font><br/>
<font size="4">	Ker v poslovniškem roku nisem prejel predlogov v zvezi z dnevnim redom, ugotavljam, da je določen takšen dnevni red, kot ste ga prejeli s sklicem seje odbora.</font><br/>
<br/>
<font size="4">	Prehajamo torej na </font><b><font size="4">1. TOČKO DNEVNEGA REDA - POBUDA BORISA PAVŠLARJA ZA ZAČETEK POSTOPKA ZA OCENO USTAVNOSTI PRVEGA ODSTAVKA 15., DRUGEGA ODSTAVKA 108. IN TRETJEGA ODSTAVKA 116. TER ČETRTEGA IN PETEGA ODSTAVKA 406. ČLENA ZAKONA O POKOJNINSKEM IN INVALIDSKEM ZAVAROVANJU IN PRVEGA TER DRUGEGA ODSTAVKA 37. ČLENA ZAKONA O SPREMEMBAH IN DOPOLNITVAH ZAKONA O POKOJNINSKEM IN INVALIDSKEM ZAVAROVANJU.</font></b><br/>
<b><font size="4">	</font></b><font size="4">Pobuda je objavljena v sistemu UDIS in ste jo članice in člani prejeli. Prav tako ste prejeli mnenje Vlade in mnenje Zakonodajno-pravne službe, ki je objavljeno na spletnih straneh Državnega zbora. Obravnava na podlagi 265. člena Poslovnika Državnega zbora.</font><br/>
<font size="4">	Vabljeni: Zakonodajno-pravna služba in Ministrstvo za delo, družino, socialne zadeve in enake možnosti.</font><br/>
<font size="4">	Ustavno sodišče nam je posredovalo navedeno pobudo za oceno ustavnosti. S pridobitvijo mnenj Zakonodajno-pravne službe in Vlade pa so bili izpolnjeni poslovniški pogoji za obravnavo zadeve na seji odbora. </font><br/>
<font size="4">	Želi besedo predstavnica Zakonodajno-pravne službe, dr. Katja Triler Vrtovec?</font><br/>
<font size="4">	Izvolite.</font><br/>
<br/>
<b><font size="4">	DR. KATJA TRILER VRTOVEC: </font></b><font size="4">Hvala za besedo.</font><br/>
<font size="4">	Lep pozdrav vsem!</font><br/>
<font size="4">	Pobudnik obravnavanega ustavnega spora je upokojenec, ki ima odprt svoj espe. Na podlagi izpodbijane ureditve ga je spis s 1. januarjem 2016 reaktiviral kot samozaposleno osebo in mu pokojnino za čas odprtega espeja znižal za eno četrtino. Pobudnik meni, da je taka ureditev v nasprotju z načelom pravne varnosti, pravico do socialne varnosti, lastninsko pravico in pravico do svobodne gospodarske pobude.</font><br/>
<font size="4">	Izpodbijana ureditev je predmet več odprtih ustavnih sporov, med drugim številka U-I-303/18, ki ga je sprožilo Delovno in socialno sodišče v Ljubljani. Odgovor Zakonodajno-pravne službe v tem ustavnem sporu je ta odbor obravnaval na sovji 3. nujni seji dne 6. novembra 2018 in ga soglasno podprl. Zatrjevane protiustavnosti pobudnika v ustavnem sporu, ki ga obravnavamo danes, se po vsebini ne razlikujejo od zatrjevanih protiustavnosti Delovnega in socialnega sodišča, ki jih je ta odbor že obravnaval, zato jih tokrat ne bom ponavljala. V odgovoru Ustavnem sodišču predlagamo,naj  pobudo za presojo izpodbijane zakonske ureditve o delu, kjer niso izpolnjene procesne predpostavke zavrže, v preostalem delu pa zavrne kot očitno neutemeljeno.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ: </font></b><font size="4">Hvala lepa.</font><br/>
<font size="4">	Želi besedo predstavnik Vlade? </font><br/>
<font size="4">	Gospod Tilen Božič, izvolite.</font><br/>
<br/>
<b><font size="4">	TILEN BOŽIČ: </font></b><font size="4">Hvala za besedo.</font><br/>
<font size="4">	Bi podal samo nekako skrajšano verzijo iz mnenja Vlade, glede na to, da smo že uvodoma slišali mnenje Zakonodajno-pravne službe, ki je zelo podobno tudi temu, kar ugotavlja Vlada. Vlada v mnenju poudarja, da niso podane kršitve človekovih pravic, ki jih pritožba pavšalno zatrjuje in tudi pojasnjuje, da se je v zvezi z izpostavljeno problematiko v preteklih letih v postopkih zahtev za oceno ustavnosti že večkrat opredelila. V tem mnenju zato izpostavlja razloge, zaradi katerih meni, da zatrjevane rešitve v konkretnem primeru niso podane.</font><br/>
<font size="4">	Vlada torej meni, da ni ustavno sporna trenutna ureditev tega tako imenovanega statusa upokojencev in hkrati tudi, da ni ustavno sporno, da se možnost kombinacije aktivnega statusa s statusom upokojenca enako uredi tudi za posameznike, ki so po predhodni zakonodaji lahko z institutom izvzema iz zavarovanja ohranjali polno pokojnino. </font><br/>
<br/>
<b><font size="4">3. TRAK: (VP) – 11.40</font></b><br/>
<font size="4">	</font><br/>
<font size="4">	(nadaljevanje) Pojasnjuje še, da je bila zgolj zanje predvidena možnost, da se vkljub novim pogojem svoj predhodni status ohranjali še tri leta po uveljavitvi novele zakonodaje. Dodaten rok za samostojno uskladitev statusov jim je bil dan tudi z naslednjim, se pravi z ZPIZ-2.</font><br/>
<font size="4"> 	Za dodatna pojasnila sem pa, kot običajno, tudi na razpolago s sodelavko. Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ</font></b><font size="4">: Hvala lepa.</font><br/>
<font size="4">	V razprave in odločanje dajem naslednji predlog mnenja. »Odbor za delo, družino, socialne zadeve, invalide se strinja z mnenjem Zakonodajno-pravne službe z dne 13. 2. 2019 in z mnenjem Vlade z dne 14. 2. 2019 ter Zakonodajno-pravni službi predlaga, da v skladu z 266. členom Poslovnika Državnega zbora pripravi odgovor Ustavnemu sodišču.«</font><br/>
<font size="4">	Želi kdo razpravljati? Če ni več razprave, prehajamo na odločanje. </font><br/>
<font size="4">	Glasujemo o predlogu mnenja, za-proti.</font><br/>
<font size="4">	Kdo je za? (7 članov.) Kdo je proti? (1 član.)</font><br/>
<font size="4">	Ugotavljam, da je mnenje sprejeto.</font><br/>
<br/>
<font size="4">	S tem zaključujemo 1. točko dnevnega reda in današnjo sejo odbora.</font><br/>
<font size="4">	Vsem se zahvaljujem za sodelovanje in vas lepo pozdravljam. Večino vas čez 15 minut. </font><br/>
<font size="4">	Hvala lepa.</font><br/>
<br/>
<b><font size="4">Seja je bila končana 21. februarja 2019 ob 11.42.</font></b>
</root>