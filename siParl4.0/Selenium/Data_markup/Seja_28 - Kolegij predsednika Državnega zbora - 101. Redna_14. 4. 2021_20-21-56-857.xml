<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>101. seja</b><br/>
<br/>
<b>(14. april 2021) </b><br/>
</p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 15.02.</b><br/>
<br/>
<b>1. TRAK: (TB)</b><br/>
<br/>
	<b>PREDSEDNIK IGOR ZORČIČ:</b> Spoštovani kolegice, kolegi, začenjam 101. sejo Kolegija!<br/>
	Obveščam vas, da nisem dobil kakšnih obvestil o nadomeščanju članov kolegija.<br/>
<br/>
	Prehajamo na <b>1. TOČKO DNEVNEGA REDA - PREDLOG SKLEPA V ZVEZI Z UPOŠTEVANJEM POSLANSKE SKUPINE NEPOVEZANIH POSLANCEV PRI SESTAVI DELOVNIH TELES IN DOLOČANJU FUNKCIJ V NJIH NA PODLAGI PETEGA ODSTAVKA 33. ČLENA POSLOVNIKA DRŽAVNEGA ZBORA.</b><br/>
	O predlogu bomo odločali po dogovoru na današnjem delovnem posvetu.<br/>
	Odpiram razpravo. Želi kdo besedo? (Da.)<br/>
	Kolegica Janja Sluga.<br/>
<br/>
	<b>JANJA SLUGA (PS NeP): </b>Ja, hvala lepa, predsednik.<br/>
	V zvezi s to točko dnevnega reda in predlaganim sklepom, se želim samo na kratko oglasit, da nekako jasno povem, o čem bomo danes odločali. <br/>
Torej, mi smo štirje kolegi ustanovili Poslansko skupino Nepovezanih poslancev, 29. marca letos in seveda, to smo štirje poslanci, ki smo doslej opravljal neke svoje funkcije po posameznih parlamentarnih delovnih telesih. Zaradi tega prestopa se seveda spremenijo razmerja, ne samo razmerja med koalicijo in opozicijo, pač pa tudi razmerja znotraj posameznih delovnih teles.<br/>
Dejstvo je, da je seveda ena poslanska skupina izgubila 3 poslance, dejstvo je, da je nastala tudi nova poslanska skupina in dejstvo je seveda, da imamo tudi Poslovnik Državnega zbora, ki v svojem 33. členu, v petem odstavku, kot smo že tudi predhodno na posvetu povedali, določa, da pri sestavi delovnih teles in določanju funkcij, v njih, lahko kolegij upošteva tudi Poslansko skupino Nepovezanih poslancev. Parlamentarna praksa, na katero se pogosto sklicujemo, ki jo pri svojem delu seveda tudi upoštevamo, je,<br/>
<br/>
<b>2. TRAK: (SB) – 15.05</b><br/>
<br/>
	(nadaljevanje) kar se tega tiče tudi že dorečena in obstaja in jaz bi želela na njo vendarle opozoriti parlamentarna praksa do zdaj je bila, da so nepovezani poslanci enakopravni vsem ostalim poslancem, da lahko svojo funkcijo opravljajo enako kot vsi ostali poslanci ne samo v primerih, ko so nepovezani poslanci ustanovili svojo poslansko skupino kot je to bilo recimo v prejšnjem mandatu, ko se je ustanovila poslanska skupina nepovezanih poslancev in je praktično v štirih dneh dobila že tudi ustrezna mesta po posameznih delovnih telesih. Opozoriti bi želela tudi na prakso, ki se je zgodila, ko je nepovezani poslanec bil en sam, torej ni bila ustanovljena poslanska skupina nepovezanih poslancev, pač pa se je enemu samemu nepovezanemu poslancu v času, ko je Državni zbor vodila SMC, ko je istočasno tudi vlado vodila SMC, pa vendarle se je vedelo, da je treba tudi temu enemu nepovezanemu poslancu enako omogočiti njegovo delo in se mu je priznalo tudi njemu s sklepom mesta na parlamentarnih delovnih telesih in se mu na ta način omogočilo tudi glasovanje ne samo udeležba na tem delovnih telesih. Jaz bi si res želela, da bi tudi danes vsi skupaj spoznali, da si štirje poslanski kolegi zaslužimo ali pa zaslužijo, da tako kot vsi ostali svoje delo ne samo, da ga imajo pravico opravljati, ampak ga imamo tudi dolžnost opravljati in da s tem sklepom tem štirim poslancem nam tudi to Kolegij omogočite.<br/>
Hvala lepa.<br/>
<br/>
<b>	PREDSEDNIK IGOR ZORČIČ:</b> Hvala lepa.<br/>
	Matjaž Han ima besedo.<br/>
<br/>
<b>	MATJAŽ HAN (PS SD):</b> Lep dober dan!<br/>
Moram reči, da je meni žal, da je prišlo do sklica Kolegija na takšen način, da se enostavno nismo znali, zmogli dogovoriti na posvetu kako bi uredili razmerja v delovnih telesih med opozicijo in koalicijo, predvsem pa v smislu tem, ko se je zdaj SMC, stranka SMC v tem mandatu že tretjič na nek način skrčila, zdaj na zadnje še za tri poslance.<br/>
In vse bi bilo v redu, če bi imeli nek gentlemanski dogovor, če bi malo spoštovali Ustavo, če bi spoštovali vsak drugega in če bi enostavno si prebrali 33. člen Poslovnika, ki v 4. točki piše: »Kolegij ob določitvi števila članov v delovnih telesih, ki pripadajo posamezni poslanski skupini, upošteva velikost števila članov posamezne poslanske skupine ob določitvi mest v posameznem delovnem telesu pa upošteva razmerje med poslanci v vladajoči koaliciji in poslanci v opoziciji.« Seveda imamo mi to malo v Slovenijo zdaj zbrkano, ker niti več ne vemo kdo je opozicija in pozicija, ampak okej, res pa je, to kar je rekel prej tudi Dani, da 5. točka – pri sestavi delovnih teles in določene funkcije v njih lahko Kolegij upošteva tudi poslansko skupino nepovezanih poslancev. Ja, to se strinjam, lahko. In zdaj smo danes tukaj kjer smo. Zdaj, kolikor sem razumel, da bomo šli danes najprej na glasovanje, se pravi ali bodo imeli ti poslanci, ki so zdaj zapustili Poslansko skupino SMC, ustavno pravico, da bodo enostavno lahko delali in glasovali v Državnem zboru. To se moramo enostavno danes dogovoriti in zato je prišlo do tega Kolegija. Jaz si ne znam predstavljati, da bi Kolegij s preglasovanjem tem trem poslancem oziroma štirim, ker je še gospod Lep, ki je prišel iz stranke Desus, jim vzeli možnost, da razpravljajo in da uveljavljajo svojo ustavno pravico na delovnih telesih, to pa je, da glasujejo.<br/>
Tako, da jaz upam, da nas bo vseeno v tem par minutah, da nam bo ta kljub navijaški zgodbi, kljub poziciji in opoziciji modrost vendarle nas ne bo zapustila.<br/>
Hvala lepa.<br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
Besedo ima Brane Golubović. Matjaž, mikrofon.<br/>
<br/>
<b>	BRANE GOLUBOVIĆ (PS LMŠ):</b> Hvala lepa.<br/>
Tudi mene žalosti, da smo prišli danes do te točke, ko moramo na Kolegiju odločati <br/>
<br/>
<b>3. TRAK: (VP) 15.10</b><br/>
<br/>
<b>	</b>(nadaljevanje) o tem ali bomo svojim štirim kolegom omogočili, da izvajajo ustavno pravico odločati v Državnem zboru. Ustavno pravico, ki jo imamo vsi poslanke in poslanci in ki jo nam volitvah podelijo ljudje, da v njihovem imenu upravljamo s to državo in seveda tudi odločamo. In kljub dvema posvetoma za zaprtimi vrati, kjer smo tako v LMŠ kot v opoziciji želeli, da se pride do neke konstruktivne rešitve, da pride do razdelitve delovnih mest med SMC in nepovezanimi poslanci – dejstvo je, da se je SMC na nek način razbila na dva dela -, se to ni zgodilo. Še več, koalicija je šla celo korak nazaj in predlagala, da se tem štirim poslancem v skladu s 33. členom sploh ne podeli možnosti, da odločajo na delovnih telesih Državnega zbora.<br/>
	V LMŠ-ju menimo, da je treba nepovezanim poslancem omogočiti, da sodelujejo v delovnih telesih, da odločajo v delovnih telesih in da prevzamejo tudi vodstvene funkcije v delovnih telesih, ker je tako prav, ker tako omogoča poslovnik in ker tako določa na nek način tudi Ustava, ki pravi, da se morajo odločati. In zato kot nek zadnji poziv danes je ta, da soglasno ta kolegij sprejme ta prvi sklep in s tem pokažemo, da nimamo prvo- in drugorazrednih poslancev, ampak smo vsi enaki in imamo vsi možnost odločati po svoji lastni volji, vesti.<br/>
	Hvala lepa.<br/>
<br/>
	<b>PREDSEDNIK IGOR ZORČIČ: </b>Hvala lepa.<br/>
	Besedo ima Matej T. Vatovec.<br/>
<br/>
	<b>DR.</b> <b>MATEJ TAŠNER VATOVEC (PS Levica): </b>Ja, hvala, predsednik.<br/>
	Če mogoče nadaljujem ta narativ, ki sta ga začela Matjaž in Brane. Zdaj, mi smo tukaj že sedeli konec marca, 31. marca, in se pogovarjali o tem, da je pač potrebno popraviti ta razmerja, ki so sedaj, po spremembah, ki so popolnoma legitimne in pravzaprav vseeno nekaj, kar se je že dogajalo v preteklosti, popraviti razrez teh delovnih mest. In takrat ni bilo nekih nasprotovanj temu, da bi predstavniki oziroma člani Poslanske skupine nepovezanih poslancev sodelovali polnopravno pri delu Državnega zbora tudi na ravni matičnih delovnih teles, kar je seveda popolnoma razumljivo in verjetno si težko sploh predstavljamo, kako lahko komu pade na pamet, da bi štirim poslancem odrekel to pravico, se pravi, ne samo, da bi pač bili člani delovnih teles, ampak da nebi mogli glasovati in ostalih stvari početi na delovnih telesih. Se pravi, bi dobili štiri poslanke in poslance, ki enostavno nebi bili enakopravni z ostalimi. Tako, da tisti trenutek se mi je zdelo, da bo ta proces relativno preprost, da bomo na podlagi tega, da so se določena razmerja spremenila, to stvar popravili in šli dalje. Do danes. <br/>
	Jaz vseeno upam in se pridružujem, da bo ta kolegij dovolj moder in razumel, da je v bistvu sprejetje tega sklepa kot ga predlagaš, predsednik, pravzaprav neka formalnost in s katero se vsi strinjamo. Mislim, kdorkoli bi glasoval proti takemu sklepu, glasuje za to, da prizna, da štiri poslanci ne morejo imeti enakih pravic kot ostalih 86 v tem parlamentu. In bi bila to seveda sila nenavadna situacija. Tako, da jaz se pridružujem temu, tem pričakovanjem, da bi bila ta, da bo ta sklep sprejet soglasno brez kakršnihkoli komplikacij. V tem trenutku mislim, da je pač to nek minimum higiene, kolegialnosti tudi, če želite, ki bo podlaga za potem naslednje korake, kar se tiče popravkov teh razmerij, ki jih imamo pod 2. točko dnevnega reda. Ampak še enkrat, tu pod ta sklep, mi ga bomo seveda absolutno podprli, ne vidim pa nobenega razloga, da ga kdorkoli ne bi. <br/>
<br/>
	<b>PREDSEDNIK IGOR ZORČIČ: </b>Hvala lepa.<br/>
	Besedo ima Maša Kociper.<br/>
<br/>
	<b>MAŠA KOCIPER (PS SAB): </b>Ja, javila sem se k besedi tudi jaz, ker mislim, da je prav, in upam, da se bomo vsi vodje poslanskih skupin eden za drugim, <br/>
<br/>
<b>4. TRAK: (NB) – 15.15</b><br/>
<br/>
	(nadaljevanje) tako kot smo začeli v opoziciji, opredelili do tega vprašanja. Za javnost, ki nas spremlja in ta Kolegij je javen, bi mogoče še enkrat poudarila, da se o tem, o razdelitvi mest na delovnih telesih pravzaprav danes pogovarjamo že od desete ure zjutraj in dogovora še nismo dosegli. Dogovora pa nismo dosegli, ker trenutna koalicija odstopa od dosedanje večletne, desetletne prakse, da se poslancem ne glede na to v kateri poslanski skupini so, omogoči delo na način, ki je omogočen tudi drugim poslancem. V odborih kjer razpravljajo, glasujejo, itn. Tako, da upam, kolegi s koalicije, da boste izrazili naglas, tako da bo javnost slišala svoje mnenje in svoje stališče do tega vprašanja ali si tudi nepovezani poslanci zaslužijo, ne zaslužijo, ali jim boste dodelili pravico, ki jim pripada po Ustavi in Poslovniku, da bodo lahko delali. Jaz po drugi strani zahtevam kot predstavnica Poslanske skupine SAB, da se tem poslancem zagotovi možnost delati tudi zato, ker se s tem zagotovi možnost dela celotni opoziciji. Poslanska skupina Nepovezanih poslancev se je opredelila, da so opozicija, za razliko od nekaterih, ki ne vemo kje so, in zahtevamo že s te osnovne politične higiene, da koalicija, večinska koalicija, ki to seveda ni več večinska, zagotovi opoziciji minimalni standard, to je normalno delo. In upam, da ne boste, tako kot ste včeraj šli proti Ustavnemu sodišču in proti zakonu, tukaj prvič v zgodovini pa onemogočili delo poslancem.<br/>
	Jaz to resnično upam in pričakujem vaš odgovor glede tega, ne pa samo tihega preglasovanja. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Še kdo? (Ne.) Zaključujem razpravo.<br/>
<br/>
	Prehajamo na glasovanje. Odločamo o predlogu, da se skladno s petim odstavkom 33. člena Poslovnika Državnega zbora Poslansko skupino Nepovezanih poslancev upošteva pri določitvi števila mest poslanskih skupin v delovnih telesih Državnega zbora in določitvi poslanskih skupin, ki jim pripadajo mesta predsednikov in podpredsednikov delovnih teles Državnega zbora. Glasujemo. <br/>
	Kdo je za? (SD, LMŠ, SMC, Levica, ne, pardon, Nepovezani in SAB.) To je 42. Kdo je proti? (SNS, NSi, SDS, SMC, manjšina in Desus.)<br/>
	Ugotavljam, da sklep ni sprejet in da zaključujem to točko dnevnega reda in 101. sejo Kolegija. <br/>
	Postopkovno. Kolega Matjaž Han. <br/>
<br/>
<b>	MATJAŽ HAN (PS SD): </b>Okej, predsednik, jaz bom zdaj izrabil ta proceduralni predlog, ker sem, moram reči, žalosten, razočaran, pa mi res verjemite, da sem žalosten in razočaran. To kar se je danes naredilo, gospod Žiža in še ostali, vi ste danes onemogočili štirim poslancem, da glasujejo, da delajo in da sodelujejo v delu tega Državnega zbora. V redu, če mislite, da je prav. Gospod Žiža, ko ste rabil glasove za to, da ste svoj zakon spravil skozi, moram reči, osebno govorim, svoj zakon spravil skozi na volitvah, smo bili Socialni demokrati takrat zelo dobri. In še nekaj je, kar je pa najbolj zanimivo, in to mi bo mogel eden reči. Kako, zdajle sem prišel na pamet, kako lahko danes, zanimivo ne, Janja Sluga glasuje na Kolegiju, za Kolegij lahko glasuje, dela na Kolegiju, ima štiri glasove, v Državnem zboru na odboru pa ne bo mogla. Ne, ne, to je zmešano. Jaz sem rekel, da ga bom izrabil in se vam iskreno opravičujem. <br/>
<br/>
<b>	PREDSEDNIK IGOR ZORČIČ:</b> Dobro. Okej. Predlagam, da…<br/>
	No, ajde, napoved.<br/>
<br/>
<b>	BRANE GOLUBOVIĆ (PS LMŠ):</b> Jaz bom v imenu Poslanske skupine Liste Marjana Šarca <br/>
<br/>
<b>5. TRAK: (ŠZ) – 15.20</b><br/>
<br/>
	(nadaljevanje) napovedal, da bomo resno razmislili o tem ali bomo delovali v Državnem zboru, ki je danes z večino oziroma onemogočil dela poslank in poslancev opozicije v tem Državnem zboru in na ta način onemogočil delo opozicije. Prvi korak je bil storjen včeraj, na seji Državnega zbora, ko so namerno sklicali preiskovalno skupino v času plenarnega zasedanja, danes pa ste storili drugi korak, ko ste štirim poslankam in poslancem opozicije onemogočili glasovanje na delovnih telesih.<br/>
	Hvala lepa.<br/>
<br/>
<b>PREDSEDNIK IGOR ZORČIČ: </b>Hvala lepa.<br/>
	Zaključujem Kolegij. <br/>
<br/>
<b>Seja se je končala 14. aprila 2021 ob 15.21.</b>
</root>