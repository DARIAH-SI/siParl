<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>89. seja</b><br/>
<br/>
<b>(15. januar 2021)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10. uri. </b><br/>
<br/>
<b>1. TRAK: (DAG) </b><br/>
<b>	</b><br/>
<b>	PREDSEDNIK IGOR ZORČIČ: </b>Spoštovane kolegice in kolegi, gospe in gospodje! Začenjam 89. sejo Kolegija predsednika Državnega zbora. <br/>
	Obveščam vas, da sem vam včeraj poslal novo gradivo k 2. in 4. točki dnevnega reda.<br/>
<br/>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br/>
<b>	</b>Predlog ste prejeli s sklicem seje kolegija. Razpravljali in odločali bomo o dveh predlogih za obravnavo predlogov zakonov po skrajšanem postopku. Najprej o tem, da se po skrajšanem postopku obravnava Predlog zakona o spremembah in dopolnitvah Zakona o volitvah v Državni zbor. <br/>
	Želi besedo Felice Žiža? <br/>
<br/>
	<b>FELICE ŽIŽA (PS IMNS): </b>Spoštovani gospod predsednik, hvala za besedo. <br/>
	Kolegice in kolegi, dober dan! / pozdrav tudi v italijanskem jeziku/ <br/>
	Jaz bi samo kratko predlagal, da se predlog zakona obravnava po skrajšanem postopku, ker so spremembe zakona manjše, vsebinsko, in je zakon v letu 2020 že dvakrat bil vložen v Državni zbor in vedno po skrajšanem postopku. Vemo, da potem ni bil sprejet, ker je potreboval 60 glasov. Tako zdaj večino te vsebine ni več, ostaja samo vsebina, ki je vezana na volitve v Državni zbor, vezane na manjšine oziroma na obe avtohtoni narodni skupnosti. Zato predlagam, da predlagam, da se predlog zakona ponovno obravnava po skrajšanem postopku. <br/>
	Hvala.<br/>
<br/>
<b>	PREDSEDNIK IGOR ZORČIČ: </b>Okej. Hvala lepa. <br/>
	Želi še kdo razpravljati? Ugotavljam, da ne, zato zaključujem razpravo.<br/>
	Na glasovanje dajem naslednji predlog sklepa: »Predlog zakona o spremembah in dopolnitvah Zakona o volitvah v Državni zbor se obravnava po skrajšanem postopku.« Glasujemo.<br/>
	Kdo je za? (Vsi.)<br/>
	Ugotavljam, da je sklep soglasno sprejet.<br/>
	<br/>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o določitvi volilnih enot za volitve poslancev v Državni zbor. <br/>
	Želi kdo razpravljati? Za predlagatelja, kolega Krivec. <br/>
<br/>
	<b>DANIJEL KRIVEC (PS SDS): </b>Hvala za besedo.<br/>
	Lep pozdrav vsem prisotnim! <br/>
	Predvideli smo, da bo predlog predstavil Branko Grims, ki je sodeloval v teh delovnih skupinah pri predsedniku. <br/>
	Gre za spremembe zakona v smeri ureditve volilnih okrajev v skladu z ustavno odločbo, to je bila ta druga rešitev, ki tudi izpolnjuje vse zahteve, ki jih je Ustavno sodišče postavilo pred nas kot zakonodajalce. In po daljšem usklajevanju, ki je potekalo tudi z ministrstvom in ostalimi poslanskimi skupinami, je pred nami zdaj predlog, ki posega praktično v minimalni meri v volilne okraje, in predlagam, da se, tudi zato, da se izpolni zahtevo Ustavnega sodišča, <br/>
<br/>
<b>2. TRAK: (NB) – 10.05</b><br/>
<br/>
	(Nadaljevanje) postopek izvede po skrajšanem postopku. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Odpiram razpravo. Kolega Matej T. Vatovec. <br/>
<br/>
<b>	DR. MATEJ TAŠNER VATOVEC (PS Levica):</b> Najlepša hvala predsednik. Lep pozdrav vsem! <br/>
	Mi tega postopka kot tudi zakona ne bomo podprli. Mislim, da je popolnoma daleč od tega, da bi skušal urediti tisto kar je bila odločba Ustavnega sodišča. Gre za neko konkretno na novo risanje nekaterih volilnih okrajev z zelo jasnim namenom pač prevesiti ravnotežje v teh volilnih okrajih v prid trenutno največji vladajoči stranki, se pravi, pač ta klasični Jerry Monger, in ki mislim, da je to tisto kar je najbolj v nasprotju z odločbo Ustavnega sodišča. Mislim, da bo tak zakon, če bo sprejet, lahko hitro spet na Ustavnem sodišču padel in definitivno se je izkazalo, da je bilo premalo truda oziroma premalo iskrenega truda vloženega v to, da bi ta zakon izpolnjeval ustavno odločbo in gre predvsem za nek instrumentalen zakon za doseganje nekega določenega cilja. Tako, da še enkrat, mi tega ne bomo podprli in definitivno ni to neka zadeva, ki rešuje neustavnost. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Še kdo? (Ne.) Zaključujem razpravo. <br/>
	Na glasovanje dajem naslednji sklep: <br/>
	»Predlog zakona o spremembah in dopolnitvah Zakona o določitvi volilnih enot za volitve poslancev v Državni zbor se obravnava po skrajšanem postopku.« Glasujemo. 	<br/>
	Kdo je za? (NSi, SNS, SDS, Narodnosti, SD, Desus in SMC.) Kdo je proti? (Levica.) Vzdržani? (LMŠ, SAB.). <br/>
	Ugotavljam, da je sklep sprejet. <br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA – DOGOVOR O PRIPRAVI SKLICA 22. SEJE DRŽAVNEGA ZBORA, KI SE BO PRIČELA V PONEDELJEK, 25. JANUARJA 2021. </b><br/>
	Novo gradivo k tej točki ste prejeli včeraj. Želi kdo besedo? Ugotavljam, da ne. <br/>
	Zaključujem razpravo. <br/>
	V skladu z dogovorom bom pripravil sklic 22. seje Državnega zbora. <br/>
	S tem zaključujem to točko dnevnega reda. <br/>
<br/>
	Prehajamo na <b>3. TOČKO DNEVNGA REDA – TERMINSKI PROGRAM DELA DRŽAVNEGA ZBORA ZA FEBRUAR 2021.</b><br/>
	Gradivo k tej točki ste prejeli s sklicem seje. Odpiram razpravo. Ni želje po razpravi. <br/>
	Zaključujem razpravo. <br/>
	Prehajamo na glasovanje. Na glasovanje dajem naslednji sklep: <br/>
	»Sprejme se terminski program Državnega zbora za februar 2021.«<br/>
	Kdo je za? (Soglasno.)	<br/>
	Ugotavljam, da je soglasno sprejet. <br/>
	S tem zaključujem to točk dnevnega reda. <br/>
<br/>
	Prehajamo na <b>4. TOČKO DNEVNEGA REDA – OKVIRNI TERMINSKI PROGRAM DELA DRŽAVNEGA ZBORA ZA MAREC 2021. </b><br/>
	Novo gradivo k tej točki ste prejeli včeraj. Glede na odločitve Kolegija iz 1. točke ugotavljam, da na okvirnem terminskem programu za marec ostaneta predloga zakona za katere Kolegij sklene, da se obravnavata po skrajšanem postopku. Želi kdo besedo? Ugotavljam, da ne. <br/>
	Zaključujem razpravo in prehajamo na glasovanje. <br/>
	Na glasovanje dajem naslednji sklep: <br/>
	»Sprejme se okvirni terminski program Državnega zbora za marec 2021.« <br/>
	Kdo je za? (Soglasno.)	<br/>
	Ugotavljam, da je soglasno sprejeto. <br/>
	S  tem zaključujem to točko dnevnega reda. <br/>
<br/>
	Prehajamo na <b>5. TOČKO DNEVNEGA REDA.</b> <br/>
	Želi kdo besedo? Kolegica Tina Heferle. <br/>
<br/>
<b>	TINA HEFERLE (PS LMŠ):</b> Hvala lepa predsednik za besedo. <br/>
	Bom zelo kratka. Imam eno vprašanje, v bistvu bolj formalne narave, pa se zavedam, da Poslovnik, vam predsednik, ne omogoča neke intervencije ob sklicevanju sej odborov, pa vendar bi rada postavila eno vprašanje v zvezi s tematsko sejo Odbora za notranje zadeve, javno upravo in lokalno samoupravo, ki je bila sklicana 13. januarja s točko »Zakonitost delovanja Računskega sodišča Republike Slovenije z vidika integritete in avtonomije članov računskega sodišča Republike Slovenije.«<br/>
	Integriteta oziroma Zakon o integriteti in preprečevanju korupcije, vemo, spada pod resorno ministrstvo pravosodja, avtonomija članov Računskega sodišča spada pod njihovo domeno. Ne vidim nobene povezave v vsebini točke z odborom oziroma delovnim telesom za notranje zadeve, javno upravo in lokalno samoupravo.  <br/>
<br/>
<b>3. TRAK: (TB) – 10.10</b><br/>
<br/>
	(nadaljevanje) Zato sprašujem vas, predsednik, če je zdaj postlala nekakšna praksa, da se delovna telesa sklicuje po čisto prostem preudarku predsednikov mimo vsebine, ki pritiče dotičnemu delovnemu telesu, še enkrat, se pa zavedam, da ni v vaši pristojnosti, da bi na podlagi Poslovnika lahko kakorkoli urgirali ob takšnih sklicevanjih sej, me pa zanima vaše mnenje oziroma kako smo dogovorjeni, no, s predsedniki delovnih teles, pri sklicevanju takšnih tematskih sej?<br/>
<br/>
	<b>PREDSEDNIK IGOR ZORČIČ:</b> Ja, glejte, zdaj, tako, kot ugotavljate, jaz prav veliko s sklicem te seje nisem imel. Jaz mislim, da je veliko tematskih sej takšnih, ki jih lahko postavimo pod enak vprašaj. To, ali je katera prešla neko mejo tistega, čemur so tematske seje namenjene, to pa pač bo stvar dogovora tega Državnega zbora. Jaz mislim, da se moramo o tem pogovorit na kakšnem izmed posvetov. Jaz bom to vprašanje uvrstil na naslednji posvet in se bomo pač dogovorili, ali s takšnimi sejami nemara ne posegamo tam, kamor naj ne bi.<br/>
	Toliko lahko rečem za enkrat.<br/>
	Še kdo? (Ne.)<br/>
	Zaključujem razpravo, zaključujem to točko in 89. sejo kolegija.<br/>
	Hvala lepa.<br/>
<br/>
<b>Seja se je končala 15. januarja 2021 ob 10.11.</b>
</root>