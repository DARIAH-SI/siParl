<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZDRAVSTVO</font></b><br/>
<b><font size="4">4. nujna seja</font></b><br/>
<br/>
<b><font size="4">(13. december 2018)</font></b></p></div><br/>
<b><font size="4">Sejo je vodil dr. Franc Trček, predsednik odbora.</font></b><br/>
<b><font size="4">Seja se je začela ob 8.02 uri. </font></b><br/>
<br/>
<b><font size="4">	PREDSEDNIK DR. FRANC TRČEK: </font></b><font size="4">Dobro jutro vsem skupaj! </font><br/>
<font size="4">	Ugotavljam, da smo sklepčni. Tudi gospod minister je prišel. Dobro jutro! </font><br/>
<font size="4">	Spoštovane kolegice poslanke, kolegi poslanci! Vsi vabljeni prisotni na seji! Prav lep jutranji pozdrav! </font><br/>
<font size="4">	Pričenjamo 4. nujno sejo Odbora Državnega zbora Republike Slovenije za zdravstvo. </font><br/>
<font size="4">	Obveščam vas, da je zadržana in se ne more udeležiti seje odbora kolegica Jelka Godec ter da je kot nadomestni član namesto kolegice Mojce Žnidarič kolega Gregor Židan. </font><br/>
<font size="4">	Seja odbora je bila sklicana v skladu s 47. členom in drugim odstavkom 48. člena Poslovnika. </font><br/>
<font size="4">	Prehajamo na določitev dnevnega reda. S sklicem seje dne 10. 12. letos ste prejeli predlog dnevnega reda, in sicer ena in edina točka, Začetek postopka za oceno ustavnosti Zakona o duševnem zdravju ter ustavna pritožba zoper sklep Vrhovnega sodišča in sklep Višjega sodišča v Ljubljani v zvezi s sklepom Okrajnega sodišča v Ljubljani z dne 1. 12. 2017. Prejeli ste tudi gradivo 9. 11., mnenje Zakonodajno-pravne službe 7. 12 in mnenje Vlade 6. 12., kar je vse na spletnih straneh Državnega zbora. </font><br/>
<font size="4">	Ker v poslovniškem roku do začetka seje nisem prejel predlogov za spremembo dnevnega reda je ta določen, kot ste ga prejeli s sklicem seje. Na sejo so vabljeni Zakonodajno-pravna služba ter Ministrstvo za zdravje. </font><br/>
<font size="4">	Besedo dajem kolegici Lenčki Arko Fabjan iz Zakonodajno-pravne službe. </font><br/>
<font size="4">	Prosim. </font><br/>
<br/>
<b><font size="4">	LENČA ARKO FABJAN:</font></b><font size="4"> Hvala za besedo. V predmetni zadevi je Ustavno sodišče ob obravnavi ustavne pritožbe sklenilo, da začne postopek za oceno ustavnosti Zakona o duševnem zdravju. Pritožnik je bil na podlagi sklepa nepravdnega sodišča nastanjen v varovani oddelek socialnovarstvenega zavoda. Zoper to namestitev se je pritožil tudi sam zavod </font><br/>
<br/>
<b><font size="4">2. TRAK: (NB) - 8.05</font></b><br/>
<br/>
<font size="4">	(Nadaljevanje) z razloga, da naj ne bi morali zagotoviti varnih in ustreznih bivalnih pogojev zaradi prezasedenosti. Ustavno sodišče je na podlagi tega ugovora menilo, da se odpira vprašanje sistemske pomanjkljivosti, ker sodišče nima na razpolago drugih mehanizmov, zato je sklenilo, da začne postopek za oceno ustavnosti iz vidika varstva osebne svobode in varstva človekove osebnosti in dostojanstva, se pravi, to je z vidika 19. in 21. člena Ustave. V pripravljenem odgovoru je izpostavljeno, da je omejitev osebne svobode dopustna kolikor je za to ustavno dopusten cilj. Mnenje je, da je ustavno dopusten cilj v odvrnitvi nevarnosti, ki jo posameznik zaradi svojega duševnega zdravja pomeni zase oziroma za druge in v odpravi razlogov, ki so privedli do tega. Iz ustaljene ustavno-sodne presoje izhaja, da kadar imamo ustavno dopustno, cilj mora pa sam po sebi prestati tudi strogi test sorazmernosti. To pomeni, da mora biti poseg nujen, primeren in sorazmeren v ožjem pomenu besede, se pravi, da je treba opraviti to tehtanje. Odgovor je potem pripravljen na podlagi teh treh vprašanj in sicer je zaključeno, da so vsi pogoji izpolnjeni. Gre za nujnost in sicer, saj morajo biti za to, da je posameznik nastanjen v socialno-varstvenem zavodu, izpolnjeni določeni pogoji, to je, da je bolnišnično zdravljenje že zaključeno, kljub temu pa posameznik potrebuje stalno oskrbo in varstvo, ki si jo ne more zagotoviti sam niti ne z družinskimi pomočniki oziroma s pomočjo svojcev. Razlog za to je, da pa ogroža življenje, tako svoje kot drugih oziroma zdravje, in da tega z drugimi oblikami pomoči ni mogoče odvrniti in zato je narejeno v cenah, da je tudi v primeru prezasedenosti zavoda za pomoč, ki mu jo kljub temu zavod lahko nudi kot taka, ki mu zagotavlja varstvo njegovega življenja in zdravja, se pravi, tisto varstvo, ki je v danem trenutku posameznik potrebuje. Prav tako je ocenjeno, da je ta poseg primeren. Pri tem je poudarjena tudi pravica iz socialne varnosti iz 50. člena Ustave in pravica do zdravstvenega varstva iz prvega odstavka 51. člena Ustave in ta pravica je tudi izpostavljena potem, ko se presoja sorazmernost, saj izhaja iz teh določb obveznost Ustave, da zagotoviti ustrezne možnosti zdravljenja. Ustavno sodišče je v začetku postopka tudi navedlo oziroma je povzelo pritožnikove navedbe, da je bil nastanjen na hodniku varovanega oddelka in sicer v času 12. 12. 2017 do 10. 1. 2018, nato pa je bil nastanjen v triposteljni sobi, med tem, ko pa je bil zaprt na hodniku, so ga drugi pacienti božali in lasali, zato je v tem delu izpostavljeno, da razlog za to dejansko stanje, ki ga opisuje pritožnik, ni v sistemski ureditvi Zakona o duševnem zdravju, temveč v subjektivnih dejavnikih, to so pač drugi pacienti, in da se temu konfliktu ne bi bilo mogoče izogniti niti z drugačnimi namestitvenimi možnostmi, na primer tudi takrat, ko je bil protežnik nato kasneje nameščen v troposteljni sobi, treba je pa upoštevati, da je v tem postopku zdravljenja treba posamezniku omogočiti samostojnost, funkcionalnost, možnost dejavnega vključevanja v okolje, vključno s preprečevanjem morebitne socialne izključenosti. Glede na to je navedeno, da je tudi v primeru prezasedenosti socialno-varstvenega zavoda ključna takojšnja pomoč, ki jo je treba nuditi posamezniku in zato je narejena ocena, da presojana ureditev ni v neskladju z Ustavo. </font><br/>
<font size="4">	Hvala. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Hvala. </font><br/>
<font size="4">	Besedo predajam gospodu ministru. Izvolite. </font><br/>
<br/>
<b><font size="4">	SAMO FAKIN:</font></b><font size="4"> / izključen mikrofon/ sodelavec, ki to zadevo bolj podrobno / nerazumljivo/…</font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> V redu. Prosim, da se predstavite za magnetogram. </font><br/>
<br/>
<b><font size="4">	NADJA ČOBAL:</font></b><font size="4"> Nadja Čobal, sekretarka na Ministrstvu za zdravje. </font><br/>
<font size="4">	Mnenje, ki ste ga pravkar slišali, je nekako skladno tudi z našim stališčem, našim mnenjem. Zaenkrat ocenjujemo, da do domnevne kršitve človekovih pravic ni prišlo zaradi neustrezne zakonodaje. </font><br/>
<font size="4">	Hvala. </font><br/>
<br/>
<b><font size="4">3. TRAK (VI) 8.10</font></b><br/>
<br/>
<font size="4">	</font><b><font size="4">PREDSEDNIK DR. FRANC TRČEK:</font></b><font size="4"> Hvala. Vidim, da imamo prisotne tudi iz Ministrstva za delo, družino, socialne zadeve in enake možnosti. Želite tudi vi se opredeliti do mnenja, preden dam besedo poslankam in poslancem? </font><br/>
<br/>
<b><font size="4">	SIMONA ZAGORC:</font></b><font size="4"> Ministrstvo za delo, družino, socialne zadeve in enake možnosti. </font><br/>
<font size="4">	Jaz se strinjam z gospo Čebalovo, da je zakon v tem delu ustrezno zapisan. Je pa situacija v varovanih oddelkih socialnovarstvenih zavodih zares izjemno kritična. To ni zgodba od včeraj, ampak je zgodba, ki se že kar dolgo vleče, povezana z različnimi dejavniki, ko se ni razmišljalo, ko se je spreminjalo prestajanje kazni na forenzičnem oddelku v Mariboru iz 10 na 5 let, se ni razmišljalo, kako bo to vplivalo na varovane oddelke v socialnovarstvenih zavodih. Sedaj se pač zadeve kombinirajo in na ministrstvu smo zato dve stvari naredili oziroma tri. Ena je, da delamo na vzpostavitvi oddelka specializirane enote za osebe z najhujšimi oblikami težav v duševnem zdravju, kamor bomo namestili te ljudi iz poforenzike in tudi iz drugih psihiatričnih oddelkov in socialnovarstvenih zavodov. Skratka, to. S tem se bo mreža sprostila, istočasno širimo mrežo v posebnem socialnovarstvenem zavodu Lukavci in delamo na tem, da se organizacija deležnikov vseh, ki so vključeni v proces tako namestitve kot odpusta iz varovanih oddelkov socialnovarstvenih zavodov začnejo bolj dejavno povezovati in to je to, kar v tem trenutku lahko naredimo. </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK:</font></b><font size="4"> V redu, hvala. </font><br/>
<font size="4">	Besedo dajem poslankam in poslancem. Prvi se je k besedi oglasil Jani Möderndorfer. </font><br/>
<font size="4">	Izvolite. </font><br/>
<br/>
<b><font size="4">	JANI (JANKO) MÖDERNDORFER (PS SMC):</font></b><font size="4"> Jaz se tukaj strinjam z mnenjem in razmišljanjem, da to ni problem od včeraj. To je problem, ki traja že vrsto let. In če bi bili izredno bogata družba bi imeli izredno sodobno opremljene in prostorske kapacitete tako široke in tako velike, da pravzaprav do takšnih pripomb oziroma takšnih pritožb sploh ne bi prihajalo. Nenazadnje na to je bilo opozorjeno že v več mandatih in nenazadnje tudi v javnih pozivih glede na razmere in situacije, kadar gre za duševno zdravje, ki je pa še toliko bolj posebno ker govorimo o človekovih pravicah, ker govorimo o odvzemu prostosti in tako dalje. Gre za večjo občutljivost in ranljivost oseb. Ampak podobna situacija je v resnici v vseh zdravstvenih zavodih in socialnovarstvenih zavodih. Če bi gledali celotno sliko pravzaprav so ti pogoji in razmerja problematična predvsem zaradi tega, ker ge razvoj dogodkov, osveščanost ljudi in nenazadnje tudi način zdravljenja tako naprej in standardi tako visoko naprej, da pravzaprav finančnega vidika država sploh ne dohiteva vsega tega razvoja, tako da to ni problem samo te vlade, to je problem zadnjih 15, 20 let vseh vlad, ki preprosto ne morejo razdeliti tudi teh sredstev na pravi način. Ampak ne glede na to, mi imamo danes v bistvu pred seboj mnenje, ki pa ga bom podprl iz preprostega razloga, ker mislim, da to ni vezano na samo Ustavo oziroma ali je bila kršena oziroma ali je bila celo potrebna sprememba zakonodaje, ampak predvsem to, da bomo kot družba morali dati samo še večji poudarek na same prostorske pogoje in nenazadnje organiziranost samih zavodov in komuniciranje med njimi. Tukaj je vsa rešitev, druge pravzaprav ni. </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK:</font></b><font size="4"> Kolega Pavšič, izvolite. </font><br/>
<br/>
<b><font size="4">	ROBERT PAVŠIČ (PS LMŠ):</font></b><font size="4"> Hvala, gospod predsednik.</font><br/>
<font size="4">	Jaz moram reči, da sem rahlo zmeden. Govorimo, da zakon je v redu, težave pa imamo. In mi imamo, kakor sem slišal kolega Möderndorferja, jih imamo že vrsto let. Strinjam se, da gre tukaj za izredno ranljivo skupino ljudi in potencialno tudi neko vprašanje varnosti za njih same in za okolico.</font><br/>
<br/>
<b><font size="4">4. TRAK: (NB) - 8.15</font></b><br/>
<br/>
<font size="4">	(Nadaljevanje) Zato je to toliko še bolj občutljivo. Neka rešitev so izpostavili iz Ministrstva za delo, ampak po mojem gre tukaj za en problem, ki presega oba resorja, tako Ministrstvo za delo kot Ministrstvo za zdravje in bi bilo potrebno tudi nevladnimi organizacijami in društvi, ki zelo dobro delujejo na tem področju, poiskati neke bolj trajne, predvsem pa dolgoročne rešitve. Saj vem, zdaj je lahko tukaj pametovati pa izpostavljati težave, ki jih dejansko vsi poznamo. Tudi nekatere občine podpirajo, dajejo prostore, recimo v društvu Šent, ki se tudi posredno ukvarja s tovrstno problematiko. Nekateri pa pač teh možnosti nimajo, tako da mogoče bi tukaj lahko zadevo malce razširili. Drugače pa, čisto formalno, moram tudi jaz pritrditi mnenju Vlade in ZPS, zakon je vredu, ampak s tem nismo nič rešili. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Hvala. </font><br/>
<font size="4">	Še kdo? Replika na kaj? / oglašanje iz ozadja/ OK, replika Jani, potem se bom še sam oglasil. </font><br/>
<br/>
<b><font size="4">	JANI (JANKO) MÖDERNDORFER (PS SMC):</font></b><font size="4"> Posredno na predhodnega razpravljavca, zaradi tega, ker sem se zaznal v tistem delu, ko pravzaprav rečem, da bom podprl predlog, v resnici pa ugotavljamo, da problem obstaja. Dejstvo je, da ni nič problema z zakonom. Zakon je jasen in zakon ni nobene potrebe, da se ga spreminja, ker s tem ne bomo rešili problem. problem je v denarju, problem je v institucijah, problem je v organiziranosti, problem je v odločitvah. That`s it. To je ključen problem in s tem se mora spopadati vsakokratna Vlada oziroma ministrstvo. Ne samo eno, vsaj dva in seveda tukaj iskati rešitve zato, da bodo te stvari šle naprej. Zato seveda se strinjam z mnenjem Zakonodajno-pravne službe. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Hvala. </font><br/>
<font size="4">	Kolega Bevk. Prosim. </font><br/>
<br/>
<b><font size="4">	SAMO BEVK (PS SD):</font></b><font size="4"> Hvala lepa za besedo, gospod predsednik. Lep pozdrav vsem prisotnim! </font><br/>
<font size="4">	Jaz bi imel samo eno vprašanje za predstavnike obeh ministrstev in predstavnice. Normalno, da človek leži en mesec na hodniku v kateremkoli javnem zavodu. Ali se ne da to organizirati tako, da bi dali v eno sobo še dodatno posteljo, pa magari pograd, če ni drugače. Pa koliko je še takih primerov v Republiki Sloveniji. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Dobro vprašanje. Bi prosil, če se odzove. </font><br/>
<font size="4">	</font><br/>
<b><font size="4">	SIMONA ZAGORC:</font></b><font size="4"> Torej, delo v zavodih poteka zelo intenzivno in postelje nameščajo v sobe, ki namesto, da so dvoposteljne, so že tri, pa štiri. Standardi in normativi nam govorijo, da moramo imeti na varovanih oddelkih v socialnovarstvenih zavodih po dve postelji, ker je tak hud naval in pritisk na zavode, so tudi po tri po štiri. Nimajo jih kam postaviti. Mislim, res je grozljivka in dejansko je treba poriniti sistem, da bo začel dihati, tako kot je gospod rekel, in tudi na dnevnih duševnega zdravja. Zdaj so bili tretje ali četrto leto zapored, smo bili skupaj vsi deležniki, od nevladnih do vladnih organizacij, do posebno varstvenih zavodov, psihiatričnih, bili so zraven sodniki, tožilci, odvetniki, zastopniki, koordinatorji, skratka vsi smo ugotovili, da imamo sistem pripravljen in nastavljen tako, da lahko deluje, problem je pa v tem, da se ljudje med seboj ne povezujejo dovolj in na ministrstvu si res, mislim, da oboji prizadevamo, da to kolesje spravimo v tek. Veste, če se inštitucije med seboj ne povežejo, če ne dvignejo telefona, da se pokličejo, poglejte, tukaj imamo enega, ali bi ga sprejeli, namesto tega se pa celo z marico pripelje človeka pred zavod pa se ga odloži, ja to ni vredu. Ampak to ni stvar zakona, ki je vredu nastavljen, problem je v ljudeh, v nas je problem in tukaj nas čaka ogromno dela. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Ja, prosim. </font><br/>
<br/>
<b><font size="4">	NADJA ČOBAL:</font></b><font size="4"> Nadja Čobal, Ministrstvo za zdravje. </font><br/>
<font size="4">	Jaz bi kolegico dopolnila, pa bi tudi opozorila, da je bil letos sprejet pomemben dokument, to je nacionalni program duševnega zdravja, resolucija o nacionalnem programu duševnega zdravja 2018-2028. Nekje naslavlja ravno   </font><br/>
<br/>
<b><font size="4">5. TRAK (VI) 8.20</font></b><br/>
<br/>
<font size="4">	(Nadaljevanje) te potrebe, da so bile do sedaj tovrstne službe bolj ali manj prepuščene inerciji. In dejansko pri tej resoluciji smo sodelovali tako z Ministrstvom za delo, družino, socialne zadeve in enake možnosti kot z Ministrstvom za izobraževanje, znanost in šport. In nekje načrtujemo vzpostavitev skupnega delovanja protokolov in prenos težišča obravnave duševnih motenj v lokalno skupnost. S tovrstno mrežo se bomo potem tudi lažje pogovarjali pri posameznih primerih ali bi vendarle v njegovem lokalnem okolju bili pogoji, da te osebe ne bi bile nameščene ali ne bi bile nameščene toliko časa in to bi tudi delno razbremenilo preobremenjenost socialnovarstvenih zavodih s katerimi se sedaj soočajo. Ampak to je strateški dokument. 2019 se vzpostavljajo prvi centri za duševno zdravje. Verjamemo pa, da je to pravi odgovor. Hvala za besedo.  </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK:</font></b><font size="4"> Hvala. Kolega Željko, prosim. </font><br/>
<br/>
<b><font size="4">	ŽELJKO CIGLER: (PS Levica):</font></b><font size="4"> Hvala lepa. Lepo pozdravljeni!</font><br/>
<font size="4">	Na tole bi rad rekel, kar je gospa iz Ministrstva za delo, družino, socialne zadeve povedala se preprosto ljudje, ki so obravnavani spokajo v marico, marica jih pa dostavi do zavoda na primer. To je, iz Celja sem, to je Vojnik pri nas. Jaz moram reči, da te stvari laufajo oziroma potekajo dosti utečeno, skladno z zakonom in marica pride takrat, kadar pač oseba, ki je prizadeta se ne more s strani osebnih prijateljev ali pa svojcev dostaviti do tja, kjer se ji pomoč nudi. Reševalci, reševalno vozilo tega ne more narediti fizično in takrat pride pač policija skladno z zakonom in to na ustrezen način opravi. Jaz sem bil prisoten ob takšni zadevi, vem, da če, to vsaj pri nas, pa mislim, da tudi drugje po državi, je ta stvar urejena. To bi rekel iz lastne izkušnje. </font><br/>
<font size="4">	Hkrati pa tole, ko je bila omenjena resolucija, ki je ključna tu v nacionalnem programu duševnega zdravja, je prinesla velik korak naprej. Vseeno pa sprašujem, kaj točno se je iz resolucije že uresničilo, kaj se je de facto spremenilo na terenu in kaj imajo ljudje od tega. Sprašujem tudi tole, koliko varovnih oddelkov se je verificiralo v zadnjem letu, ne vem, lahko tudi 2017 rečemo. Namreč, smo edina država kjer varnostni ukrep po Kazenskem zakoniku traja največ 5 let. Zakaj se to ne spremeni? Namesto tega se uvaja pač novo kategorijo poforenzike, ustanovila se bo nova enota za poforenzične paciente. In naprej, enota za poforenziko ni pravi odgovor. Po našem mnenju nam prezasedenost socialnovarstvenih zavodov, ker odgovarja na čisto eno drugo vprašanje in argument, je potrebno, da se bodo s tem pač sprostili argumenti, najbrž da se bodo s tem pač sprostile kapacitete obravnavanih oddelkih mislim, da drži samo delno. Namreč, to dvoje ni neposredno povezano. Kaj pa je s spremembami zakona o duševnem zdravju? Kakšne bodo te spremembe? In, kdaj točno jih lahko pričakujemo? </font><br/>
<font size="4">	In še tole bi rekel, kot rešitev se omenja nadzorovano obravnavo, da je nekdo doma in da ga hodijo preverjati. Sprašujem pa, koliko se to dejansko izvaja. Če lahko poveste številke, torej koliko je koordinatorjev nadzorovane obravnave in koliko primerov se obravnava? Hvala. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Hvala, Željko.</font><br/>
<font size="4">	Prosim za odgovore, če jih lahko posredujete, če ne bomo pa pisno, seveda. Prosim…</font><br/>
<br/>
<font size="4">	</font><b><font size="4">NADJA ČOBAL:</font></b><font size="4"> Predvsem glede številk bi prosila pisno. Jaz lahko samo pisno, da nadzorovano obravnavo izvajajo koordinatorji, ki so zaposleni v psihiatričnih bolnišnicah. To že samo po sebi pomeni, da vsi prebivalci te države nimajo enakega dostopa do tovrstne obravnave in je potrebno pač to nekako nadgraditi oziroma povezati z varovanjem duševnega zdravja na primarni zdravstveni ravni. </font><br/>
<font size="4">	Drugo, kar se je nanašalo na izvedeno iz resolucije o nacionalnem programu </font><br/>
<br/>
<b><font size="4">6. TRAK (VI) 8.25</font></b><br/>
<br/>
<font size="4">	(nadaljevanje) duševnega zdravja, ki je bila sprejeta marca letos. Moram povedati, da gre za strateški dokument, torej ne prinaša ad hoc rešitve čez noč, ki bi bile mogoče všečne, ampak prinaša dejansko dolgoročne in predvsem eno reformo na tem področju v državi. V letu 2019 bodo že vzpostavljeni prvi tovrstni centri. To pomeni, da se bodo tam zaposlili dodatni kadri. Ampak verjetno vsi vemo, da sprememba neke prakse zahteva tudi eno izobraževanje in usposabljanje ljudi, če hočemo govoriti o dejanski spremembi in ne zgolj o menjavi tabel na stavbah. V zvezi s tem lahko rečem, da Ministrstvo za zdravje je vzpostavilo pet delovnih skupin, ki delajo na predpripravi pogojev, da se sploh začne en tako velik projekt kot je reforma področja duševnega zdravja. In moram reči, da so vsi zelo agilni. Sedaj, recimo, šest mesecev po sprejetju tega strateškega dokumenta, ki se je sprejemal skoraj 10 let jaz upam, da so pričakovanja v okviru možnega. Mislim, da zaenkrat nam gre dobro. </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Hvala. Za magnetogram, seveda, izhajajoč iz Poslovnika ne le naša pravica, ampak tudi dolžnost, da zahtevamo podatke in prosim, da se jih dostavi na odbor in bodo posredovani. </font><br/>
<font size="4">	Prosim. </font><br/>
<br/>
<b><font size="4">	SIMONA ZAGORC:</font></b><font size="4"> Ministrstvo za delo. Področje varovanja obravnave v varovanih oddelkih v posebnih socialnovarstvenih zavodih je izjemno zahtevno. Naj omenim, da začnem najprej z zakonodajo. S pravilnikom smo podaljšali možnost verificiranja varovanih oddelkov do leta 21. To pomeni, da vsi tisti zavodi, ki imajo varovane oddelke, pa niso verificirani, so oddali vloge na Ministrstvo za delo. V zadnjih dveh letih je bil verificiran le eden. Pojasnilo za to velja omeniti tudi, da so socialnovarstveni zavodi večinoma v starih zgradbah, starih 50, 60 let, zidovje je zelo težko premikati, statika je problematična. Država za gradnjo novih domov nima. Kar se tega tiče je pomembno to, da so v zavodih razumeli, da po Zakonu o duševnem zdravju tisti ljudje, ki jim je odvzeta možnost gibanja zaradi tega, ker ogrožajo sebe ali druge, da so nameščeni na podlagi sklepa sodišča v te varovane oddelke. To je to. Skratka, mrežo imamo. Mreža je slaba. Tisti, ki so verificirani so verificirani na podlagi standardov in normativov. In to je to. Zavodi so dolžni skrbeti za usposabljanje zaposlenih. Dejstvo je, da je problematika teh ljudi vedno hujša, se stopnjuje. In moram omeniti še nekaj, varovani oddelki so velikokrat v prvih, drugih nadstropjih teh zgradb. Ko ste omenili, da tako imenovana poforenzična nova enota ni ustrezna, mislim, da je iz preprostega razloga, ker bo delana po najnovejših, po smernicah normalizacije »good life model«, ki zahtevajo, da bodo ljudje, ki imajo najhujše oblike vedenjskih motenj cel dan imeli možnost biti zaposleni, delati, skratka da jim bo nuden ustrezen suport. Mišljeno je tudi to, da se bo ta enota zelo integrirala v okolje, da bo povezana z zunanjimi deležniki, da bomo sledili temu, da če si enkrat institucionalno nameščen v eno tako enoto niso doživljenjsko, imaš možnost iti ven. Tega v tem trenutku v naših posebnih zavodih ne moremo zagotavljati. Ljudje, ne vem, če ste bili v teh zavodih v varovanih oddelkih, zgleda zadeva tako, v prvem nadstropju so zaprti, ne morejo iti ven, osebje jih spremlja na sprehode. Skratka, ni fino. </font><br/>
<br/>
<b><font size="4">7. TRAK (VI) 8.30</font></b><br/>
<br/>
<font size="4">	(nadaljevanje) In za te, ki imajo res najtežje motnje prvič je neprimerno, da so med obstoječimi ljudmi, ki nimajo tako hudih motenj in se pred njimi ne morejo braniti in morajo biti v ločeni obravnavi. In drugič, je treba zaščititi tudi zaposlene. Mislim, da je nedopustno, da si pomagamo z vzpostavitvijo varnostnih služb. To varuh ve in nekako smo dogovorjeni, da tisti, kadar pride v zavod nekdo iz forenzične enote v Mariboru, da je pač služba varovanja tam dokler je ta človek v tej enoti. Se pa dela na tem, da ljudje med enotami varovanih oddelkov krožijo, da niso skozi izpostavljeni eni in isti. Ampak to je zmeraj težje zagotavljati. </font><br/>
<font size="4">	Še nekaj ste me vprašali glede varovane obravnave. Ali sem pozabila še kaj odgovoriti, se opravičujem? </font><br/>
<br/>
<b><font size="4">	PREDSEDNIK DR. FRANC TRČEK:</font></b><font size="4"> Kolega Željko še dopolnitev.</font><br/>
<br/>
<b><font size="4">	ŽELJKO CIGLER: (PS Levica):</font></b><font size="4"> …/ izključen mikrofon/ </font><br/>
<br/>
<b><font size="4">	SIMONA ZAGORC:</font></b><font size="4"> Dve leti. Dva oddelka sta se verificirala od leta 2017. Ampak kot pravim, velja pa po zakonu do leta 2021 oziroma po pravilniku, da se lahko še verificirajo in so v fazi verifikacije. Ampak to nič ne spremeni. Tisti, ki so, tisti so. Novi pa bodo, tako kot sem omenila, v Lukavcih v posebnem socialnovarstvenem zavodu Lukavci vzpostavljen. Upam, da v prihodnjem letu. </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK:</font></b><font size="4"> Hvala. Prosim, replika neke vrste. …/ oglašanje iz klopi/</font><br/>
<br/>
<b><font size="4">	SIMONA ZAGORC:</font></b><font size="4"> Vprašali ste me še… To sem vam še hotela povedati. Ker ste rekli, da bi bilo potrebno forenzično obravnavo podaljšati nazaj na 10 let po Kazenskem zakoniku. Skratka, pred dvema letoma, pred tremi leti smo imeli strokovnjaka iz forenzične psihiatrije iz Nemčije na posvetu v Mariboru, kjer smo imeli posvet Ministrstvo za pravosodje pa Ministrstvo za zdravje. In je rekel gospod takole, ne spomnim se imena profesorja, rekel je, da imamo odlično ureditev, da imamo samo 5 let. Da so oni v Nemčiji našli ljudi, ki so bili pozabljeni v teh inštitucijah, zato ker oni imajo to psihiatrično bolnico v sklopu zaporov. Njemu je bilo že to všeč, da je pri nas to v sklopu psihiatrije. Rekel pa je, da imajo oni v Nemčiji odlično razvito skupnostno obravnavo in da imajo tudi različno stopnjo varovanja v skupnosti. Skratka, čisto strogo varovanja je v zaporu, potem pa se stopnjuje in se sistem rahlja. In tono to bi radi tudi pri nas naredili. Zdi se mi tudi z vidika deinstitucionalizacije, da moramo težiti k temu, da je institucionalna obravnava čim krajša, da pa imamo močno podporno zaledje storitev v skupnosti. Hvala. </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK:</font></b><font size="4"> Hvala. Še? Željko, izvoli.</font><br/>
<br/>
<b><font size="4">	ŽELJKO CIGLER (PS Levica):</font></b><font size="4"> Hvala lepa. Točno to, kar je prej gospa Čebal govorila o izobraževanju kadrov na področju, za področje, ki jih Zakon o duševnem zdravju nekje opredeljuje, pa tudi v mnenju Vlade beremo, da primanjkuje strokovnih kadrov, ki bi opravljali nove naloge po tem zakonu. Namreč, letos, tako kot je bilo rečeno, je potekalo izobraževanje koordinatorjev obravnave s skupnosti in zastopnikov pravic oseb na področju duševnega zdravja. Me pa zanima, kdaj bodo vsi ti kadri lahko opravili izpite in koliko delovnih mest bo zagotovljenih za ta kader? In, zakaj izpitov še ni bilo* Če so pa bili, se pa opravičujem. </font><br/>
<font size="4">	Druga zadeva, sedajle je gospa Zagorc govorila, ali je širitev varovanih oddelkov pravi pristop glede na to, da smo se zavezali k deinstitucionalizaciji in skupnostni obravnavi, kot ste sedaj o deinstitucionalizaciji govorili. Kako točno Ministrstvo za delo in pa Ministrstvo za zdravje razumeta deinstitucionalizacijo? In, na kakšen način se troši sredstva, ki se sprejemajo, ki se dajejo oziroma sprejemajo z deinstitucionalizacijo? Kdo določa politike in smernice glede tega? In, kaj se je storilo na področju deinstitucionalizacije v zadnjih petih letih? Hvala. </font><br/>
<br/>
<b><font size="4">8. TRAK: (DAG) - 8.35</font></b><br/>
<br/>
<b><font size="4">	</font></b><font size="4">(nadaljevanje) Jaz se bojim, da bomo tudi na to vprašanje odgovorili pisno, ker tu prisotni nimamo tovrstnih podatkov. Vem, da je več projektov, ampak da ne bi zavajala. </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK: </font></b><font size="4">Jaz se ne bojim, ampak mi bomo potrebovali eno sejo na to temo. Ker mi zdaj v bistvu premikamo težišče ustavnosti, neustavnosti na problematiko vsebine in odkrito povedano, ta tematika je nek lakmusov papir zrelosti ali nezrelosti družbe in tu smo mi izdatno klofnili v 30 letih.</font><br/>
<font size="4">	Kolega, prosim. </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Saj ravno to, razprava bo zašla na vsebino in bo predolga. Tako da če bo gospod predsednik v prihodnje sklical oziroma uredil, da bomo imeli razpravo širšo na to temo, potem nimam nobenih vprašanj več oziroma nobenega komentarja več. </font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK DR. FRANC TRČEK: </font></b><font size="4">Še kdo? Prosim, kolegica Ivi, izvoli.</font><br/>
<br/>
<font size="4">	</font><b><font size="4">IVA DIMIC (PS NSi): </font></b><font size="4">Hvala lepa. </font><br/>
<font size="4">	Se opravičujem, prometni zamašek, no. Drugače pa se mi zdi seja spoštovanja vredna tudi do vseh, ki dejansko se ukvarjajo ali pa so povezani z osebami z duševnimi motnjami v razvoju. Tako se mi zdi, da je to dobro. Poslanci dobimo največ informacij predvsem, ko se srečujemo s predstavniki društev. Tu lahko omenim društvo Sožitje, s katerim sem tudi v preteklosti, pa upam tudi v prihodnje zelo dobro sodelovala. Dejansko opozarjajo na to, da so te osebe nekje v zraku. Mi smo poskrbeli za invalide, osebe s telesnim hendikepom z Zakonom o osebni asistenci. Za te osebe z motnjami v duševnem razvoju pa praktično resnično ostaja neurejeno področje. Vem, da so tudi motnje duševnega zdravja v različnih stopnjah, po različnih kategorijah. In se mi zdi, da s človeškega vidika ali pa z vidika mame ali pa ker poznam določene osebe, se mi zdi, da je mogoče treba spodbujati tudi te manjše bivalne skupnosti, o katerih ste tudi že danes govorili. Tu računam na razumevanje predvsem Ministrstva za delo. Imamo po Sloveniji VDC, se pravi, varstveno-delovne centre, nekateri so novejši, imajo mogoče kakšen prostor ali dva tudi več v zgradbi, ki bi se lahko mogoče preoblikoval v neko bivalno skupnost in bi potem lahko določen krog počasi po korakih začel biti tam nastanjen. Sama konkretno, če želite, po tej seji imam en primer takega VDC, ki ima željo po bivalni skupnosti, recimo, za tri, štiri, pet oseb, ki imajo mogoče lažjo duševno motnjo in so sposobni samostojnega življenja, ker tudi doma funkcionirajo samostojno, ampak tam bi bili pač v neko skupnost nastanjeni. Tako se mi zdi, da s tega vidika je treba delati korake naprej. Res še enkrat polagam na srce, dajte se povezati s temi VDC, varstveno-delovnimi centri, ki imajo take osebe običajno nastanjene. In se mi zdi, da če je volja, potem bo tudi denar, da bomo lahko nekaj več naredili tudi za te osebe. To je tudi moja osebna želja. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK DR. FRANC TRČEK: </font></b><font size="4">Hvala Ivi.</font><br/>
<font size="4">	Na koncu bi še sam povedal nekaj besed. Zdaj, ko te poslušam, razmišljam, da mogoče ne bi bilo niti napačno, da izvedemo terensko sejo v enem od teh centrov. Če sem zdaj malo kritičen ali samokritičen, saj politiki se glede tega koncepta hendikepa radi pridejo poslikat, pa potem dajo to na Facebook, potem se pa to neha, kajne. Ta zgodba ima zelo, zelo dolgo brado, sam bi jo celo lociral v konec 40., začetek 50. let preteklega stoletja, ko so pogosto ljudi, potrebne duševnega zdravljenja, nameščali v gradove, s tem si imel s tistim sistemom stigmatizacijo gradov kot takih. Nekdo je izdatno zaspal, upam si trditi, 20 let, najmanj, ob tem, da se postavlja tudi vprašanje, kaj moramo. Mi se tu navsezadnje pogovarjamo o varnosti, a veste, in ko to vse poslušam, ko sem se na to pripravljal, ko sem kot predsednik odbora </font><br/>
<br/>
<b><font size="4">9. TRAK: (DAG) - 8.40</font></b><br/>
<br/>
<b><font size="4">	</font></b><font size="4">(nadaljevanje) imel kar nekaj pogovorov z nevladniki, se ti postavi vprašanje, ko govorimo o varnosti, a veste, redistribucije, ali bomo dajali peneze za neko ograjo na moji ljudi rojstni Kolpi ali bomo dajali peneze za Oshkosh ali bomo dajali proračunska sredstva za tovrstne zadeve. Zdaj imamo tu en problem, ki ga nobeden ni načel - v večini primerov človek ne postane nevaren sam sebi in skupnosti z danes na jutri, skratka, gre za pravočasno zaznavanje, kjer imamo tudi velike težave. In zdaj mi ne moremo kot politiki se priti poslikat in nevladnikom prepustiti tisto, kar bi morali početi mi, na izvedbeni ravni. Če se malo poslušamo, gre za neko področje, ki preči cel niz ministrstev. Mi še vedno nismo izvedli destigmatizacije duševnega zdravja, tudi zaradi tega imamo stanje, kot ga v bistvu imamo. A veste, govoriti, treba je to spustiti na lokalno raven, definitivno, ampak cel prejšnji mandat sem tulil, da potrebujemo resno reformo lokalne samouprave. Ker potem bo to še neka obveza, ki jo bomo vrgli na ramena občin, kjer pa potem ne bo denarja za to. Pa če se pragmatično pogovarjamo, volitve boš še vedno zmagal na asfaltu, ne pa na reševanju problematike duševnega zdravja; tu imate, če hočete ali nočete, pragmatizem županov, pa ne bi rad bil žaljiv. Trčimo tudi na Ministrstvo za pravosodje. Veste, jaz imam zgodbo, pred kratkim nam je umrl avstrijski znanec, ki je bil direktor velikega podjetja, se mu je zdravje poslabšalo, so ga dejansko porinili v nek tak zavod in izčrpavali firmo. Tudi to je neka problematika, ki se nam bo dogajala z naraščajočo epidemijo zlasti demence. Trčimo ob sektor šolstva, trčimo ob Ministrstvo za kulturo. Recimo, to je ta pereča problematika, je lep šolski primer, kako nam sektorska delitev politike postaja vedno bolj cokla. </font><br/>
<font size="4">	Jaz definitivno predlagam - se bomo na odboru usedli -, da imamo relativno zgodaj naslednje leto vsebinsko razpravo, sejo odbora na to temo. Zdaj, ko sem poslušal kolegico Ivi, se spomnim, da je dnevni varstveni center v Mariboru moral skoraj narediti doktorat pa zbirati denar, da so neko streho pokrili pred leti. A veste, o teh zadevah se dejansko pogovarjamo. In verjetno bomo morali dregniti tudi v neke ljudi, ki pač niso naredili tega, kar bi morali. A veste, jaz peto leto v politiki imam pa že malo poln kufer tega, da vedno poslušam, kako ljudje ne sodelujejo. Ja, potem so napačni ljudje na kupu, mislim, mi je prav žal. Verjetno, ko sem jaz šel z babico na njivo grabit seno, nismo bili napačni ljudje na kupu. In se mi zdi, da se bomo tudi teh zadev morali… / oglašanje v ozadju/ Ja, pa tudi grablje moraš znati uporabljati, res je, gospod minister. Da se bomo morali teh zadev dosti bolj resno lotiti. Da ne bom predolg - kdaj je bilo -, dva dni nazaj sem bil v predsedniški palači na podelitvi dvema izrednima osebama, ki se ukvarjata s problematiko demence, državnih odlikovanj, kjer sem se tudi s predsednikom države pogovarjal, da bi eno od posvetovanj v naslednjem letu - osem ali devet jih organizira - nekako skupaj posvetili tematiki, ki preči to področje. </font><br/>
<font size="4">	Če zdaj ni več interesa po razpravi, bi zaključil to razpravo. Pričakujemo v nekem doglednem času podatke, ki jih potrebujemo, da se tudi bolj resno vsebinsko pripravimo na sejo, ki jo definitivno moramo imeti. Torej, zaključujem razpravo.</font><br/>
<font size="4">	Na glasovanje dajem naslednji predlog: Odbor za zdravstvo podpira mnenje Zakonodajno-pravne službe z dne 7. 12. 2018 ter ji predlaga, da pripravi odgovor Ustavnemu sodišču Republike Slovenije. Glasujemo.</font><br/>
<br/>
<b><font size="4">10. TRAK: (DAG) - 8.45</font></b><br/>
<br/>
<b><font size="4">	</font></b><font size="4">(nadaljevanje) Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<font size="4">	S tem zaključujem edino točko dnevnega reda in 4. nujno sejo odbora ter vam želim lep dan. Hvala.</font><br/>
<br/>
<b><font size="4">Seja se je končala 13. decembra 2018 ob 8.46. </font></b>
</root>