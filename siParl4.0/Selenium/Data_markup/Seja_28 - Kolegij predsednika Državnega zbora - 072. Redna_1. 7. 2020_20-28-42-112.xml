<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>Kolegij predsednika Državnega zbora</b><br/>
<b>72. seja</b><br/>
<br/>
<b>(1. julij 2020)</b></p></div><br/>
<b>Sejo je vodil Igor Zorčič, predsednik Državnega zbora. </b><br/>
<b>Seja se je začela ob 14. uri. </b><br/>
<br/>
<b>1. TRAK: (DAG) </b><br/>
<br/>
<b>PREDSEDNIK IGOR ZORČIČ: </b>Spoštovane kolegice in kolegi! Začenjam 72. sejo Kolegija predsednika Državnega zbora. <br/>
<b>	</b>Obveščam vas, da ste bili včeraj z dopisom obveščeni, da bodo na dnevni red uvrščene tudi a1 točka, predlog za obravnavo predlogov zakonov po nujnem postopku, 2a točka, predlog za obravnavo predloga zakona po skrajšanem postopku in 3a, nedopustna odpoved seje Odbora za gospodarstvo, pri čemer sta zadnji dve točki na dnevni red seje uvrščeni na podlagi zahteve Poslanske skupine Levica. Hkrati s širitvijo vam je bilo posredovano novo gradivo k 2. točki dnevnega reda. <br/>
	Obveščam vas, da kolega Franca Juršo nadomešča s pooblastilom kolega Branko Simonovič. <br/>
<br/>
	Prehajamo na <b>A1 TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO NUJNEM POSTOPKU.</b><br/>
Predlog ste prejeli včeraj z obvestilom o širitvi današnjega dnevnega reda. Razpravljali in odločali bomo o treh predlogih Vlade za obravnavo predlogov zakonov po nujnem postopku. <br/>
Najprej bomo obravnavali predlog, da se po nujnem postopku obravnava Predlog zakona o spremembah in dopolnitvah Zakona o plačilnih storitvah, storitvah izdajanja elektronskega denarja in plačilnih sistemih. Besedo dajem predstavniku Vlade dr. Božu Predaliču. <br/>
<br/>
<b>DR. BOŽO PREDALIČ: </b>Hvala lepa za besedo, gospod predsednik.<br/>
Pri navedenem zakonu gre za notifikacijo evropske direktive, in sicer Direktive o preprečevanju uporabe finančnega sistema za pranje denarja. Notifikacijo te direktive je Vlada podedovala. Je pa že nekoliko v zamudi in državi grozijo visoke kazni, zato predlagamo, da se zadevo obravnava po nujnem postopku, da bi se preprečile nepopravljive posledice za državo, kajti plačevanje kazni oziroma finančni učinki so zagotovo nepopravljivi, če jih bomo plačevali po nepotrebnem. <br/>
Hvala lepa.<br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Odpiram razpravo. Se kdo javi? (Ne.) Zaključujem razpravo.<br/>
Prehajamo na glasovanje o predlogu sklepa: »Predlog zakona o spremembah in dopolnitvah Zakona o plačilnih storitvah, storitvah izdajanja elektronskega denarja in plačilnih sistemih se obravnava po nujnem postopku.« Glasujemo.<br/>
Kdo je za? (DeSUS, SNS, NSi, SDS, SMC)<br/>
<br/>
<b>2. TRAK: (NB) – 14.05</b><br/>
<br/>
	(Nadaljevanje) Vzdržani. (SD, Levica, LMŠ.)<br/>
	Ugotavljam, da je sklep sprejet. <br/>
	Prehajamo na obravnavo predloga, da se po nujnem postopku obravnava Predlog zakona o spremembah in dopolnitvah Zakona o zavarovalništvu. Besedo dajem predstavniku Vlade. <br/>
<br/>
<b>	DR. BOŽO PREDALIČ:</b> Hvala lepa za besedo, gospod predsednik. Spoštovane poslanke in poslanci! <br/>
	Tudi v primeru tega zakona gre za notifikacijo evropske direktive. Rok za implementacijo se izteče ravno danes, zato če bomo obravnavali po nujnem postopku, se izognemo vsem ostalim nadaljnjim postopkom, ki bi napram naši državi sledile s strani Evropske unije, zato predlagamo, da se obravnava po nujnem postopku. <br/>
<br/>
<b>	PREDSEDNIK IGOR ZORČIČ:</b> Hvala lepa.<br/>
	Odpiram razpravo. Ni želje po razpravi. Zaključujem. 	Glasujemo o sklepu: <br/>
	»Predlog zakona o spremembah in dopolnitvah Zakona o zavarovalništvu se obravnava po nujnem postopku.« <br/>
	Kdo je za? (Desus, SDS, Narodne, SNS, NSi, SMC, SD.) Kdo je proti? (Levica.) Vzdržani. (LMŠ.) <br/>
	Ugotavljam, da je sklep sprejet. <br/>
	Prehajamo še na obravnavo predloga, da se po nujnem postopku obravnava Predlog Zakona o interventnih ukrepih za pripravo na drugi val COVID-19. <br/>
	Besedo dajem predstavniku Vlade. <br/>
<br/>
<b>	DR. BOŽO PREDALIČ:</b> Hvala lepa gospod predsednik. <br/>
	Pri navedenem zakonu gre za začasne ukrepe, ki so namenjeni omilitvi in odpravi posledic epidemije. Dotikajo se oziroma vplivajo na ohranitev delovnih mest, zagonu gospodarstva ter na področju dela, delovnih razmerij in področje socialnega varstva. To so, vsi so začasni ukrepi, vendar nujno potrebni tako da ohranimo nek standard prebivalstva in hkrati tudi, da naše gospodarstvo ostane v neki dokaj solidni kondiciji, da se bo lažje potem rehabilitiralo po času epidemije. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Želi kdo razpravljati? Ugotavljam, da ne. <br/>
	Na glasovanje dajem naslednji sklep: <br/>
	»Predlog Zakona o interventnih ukrepih za pripravo na drugi val COVID-19 se obravnava po nujnem postopku.«<br/>
	Kdo je za? (Desus, Narodne, SDS, NSi, SMC, SD.) Kdo je proti? (Nihče.) Vzdržani. (Levica, LMŠ.) <br/>
	Ugotavljam, da je sklep sprejet.<br/>
	S tem zaključujem to točko dnevnega reda. <br/>
	<br/>
	Prehajamo na <b>1. TOČKO DNEVNEGA REDA – PREDLOG ZA DOPOLNITEV ZAHTEVE ZA ODREDITEV PARLAMENTARNE PREISKAVE SKUPINE POSALNK IN POSLANCEV S PRVO PODPISANIM DANIJELOM KRIVCEM. </b><br/>
	Na današnjo sejo sem povabil predstavnika dveh zahtev za odreditev parlamentarne preiskave, Danijela Krivca in Braneta Goluboviča z namenom, da se opravi usklajevanje na podlagi drugega in tretjega odstavka 4. člena Poslovnika o parlamentarni preiskavi, saj sta se zahtevi ob njuni vložitvi po vsebini delno prekrivali. V času od 1. maja, ko sta bili zahtevi vloženi, sta obe skupini poslancev že predložili čistopise zahtev v četrtek 1. 6. 2020, pa smo prejeli novo besedilo čistopisa prvo vložene zahteve. <br/>
	Zakonodajno-pravno službo sem zaprosil za mnenje k obema zahtevama, dodatno pa sem še za mnenje o novem čistopisu prvo vložene zahteve in sicer zlasti glede vprašanja, ali je s tako dopolnjenim besedilom ustav na pravica vlagateljev drugo vložene zahteve materialno pravno realizirana. Vsa mnenja Zakonodajno-pravne službe ste prejeli. V mnenju z dne 18. 6. 2020, je med drugim zapisano, da po presoji ZPS in novega čistopisa prvo vložene zahteve izhaja namen predlagatelja, da se v okviru te zahteve materialno-pravno realizira tudi ustavna pravica predlagatelja drugo vložene zahteve, saj je prvotna zahteva skupine poslank in poslancev s prvo podpisnim Danijelom Krivcem dopolnjena v  predmetu, namenu, obsegu in predlogih dokazov. <br/>
	Želi besedo kolega Danijel Krivec oziroma morda kdo za Braneta Goluboviča? Kolegica Jerca Korče. <br/>
<br/>
<b>	JERCA KORČE (PS LMŠ):</b> Najlepša hvala. <br/>
	Saj vsi vemo kakšna je bila kronologija, vsi vemo tudi kakšen je namen te preiskovalne komisije, še bolj jasno iz dneva v dan pa ostaja, zakaj si ta koalicija tako mrzlično prizadeva imeti vse vzvode, ki bi lahko kakorkoli preiskali dogajanje v svojih rokah. Temu smo priča tudi pri tej preiskovalki. Če bi bila želja kakršnakoli drugačna in iskrena, bi prišlo do dogovora, da to preiskovalno komisijo vodi opozicija, lahko tudi kakšna izmed drugih strank, na primer v tem primeru bi bilo higienično najbolj Levica, glede na to, da se bo preiskovalo eno <br/>
<br/>
<b>3. TRAK: (DAG) – 14.10</b><br/>
<br/>
<b>	</b>(nadaljevanje) in drugo vlado in Levica ni bila članica nobene od teh vlad, ampak, kot rečeno, je jasno, kakšen je bil namen koalicije - potrdili si boste svojo preiskovalko, za katero že danes vemo, da bo mešanje megle in da se zadeva ne bo razčistila, kar pa bi bilo v interesu nenazadnje ne opozicije ali pa koalicije, pač pa te države, zato da zapremo neko poglavje, ki je, zgleda, zelo, zelo ne samo sivo, ampak črno in bo v zgodovino, na žalost, naše države zapisano zelo slabo. <br/>
	Toliko z naše strani. Tako izvolite svojo preiskovalno komisijo. <br/>
<br/>
<b>PREDSEDNIK IGOR ZORČIČ: </b>Kolega Krivec.<br/>
<br/>
<b>DANIJEL KRIVEC (PS SDS): </b>Lep pozdrav vsem! <br/>
Nisem pričakoval take opredelitve s strani kolegice, glede na to, da smo v celoti upoštevali tudi njihove zahteve, ki so jih imeli v preiskovalni komisiji. Zadevo smo dlje časa usklajevali tudi z Zakonodajno-pravno službo. In glede na izkušnje iz preteklosti glede preiskovalnih komisij vsi vemo, da v preiskovalne komisije predlagajo člane vse parlamentarne skupine, tako ima tudi v tej preiskovalni komisiji večino opozicija. In iz izkušenj iz preteklosti tudi vemo, kako se preiskovalne komisije vodijo in kako se rezultati pridobijo. Imamo izkušnjo iz preiskovalke TEŠ, ki je bila tudi v začetku opredeljena na podoben način, kot si je zdaj privoščila poslanka, da je vse vnaprej znano, pa se je na koncu izkazalo, da je bil izplen tiste preiskovalne komisije čisto v nasprotno smer, in to tudi po zaslugi takratne opozicije in poslancev, ki so sodelovali v preiskovalni komisiji. Tako, če je resna želja vseh poslancev, da se pride zadevi do dna, morajo v preiskovalni komisiji sodelovati, imajo vse pravice po zakonu, poslovniku in vseh ostalih uzancah in iz tega naslova ni nobenih prejudicev vnaprej; možnost imajo vsi, da sodelujejo in tudi usmerjajo preiskovalno komisijo. Tako bi prosil, da se izogibamo nekim predhodnim sodbam o nekih zaključkih neke preiskovalne komisije, ki je instrument Državnega zbora, in na tak način komentiranje vnaprej razvrednoti vse delo, ki se bo opravljalo znotraj takih in podobnih komisij. In res bi ponovno prosil, glede na to, da smo usklajevali tekst in da je usklajen, da se vnaprej nekih vrednostnih sodb o tem, kaj bo komisija zaključila in kako bo  zadevo peljala, ne daje. <br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Replika, kolegica Jerca.<br/>
<br/>
<b>JERCA KORČE (PS LMŠ): </b>Kar se tiče izkušenj iz preteklosti, je Teš6 precej slab primer, ker vemo, koliko političnih odgovornosti je bilo prevzetih tudi glede na ugotovitve preiskovalne komisije. Vemo pa tudi, da je predsednik alfa in omega vsake preiskovalne komisije in da je on tisti, ki usmerja, kako bo zadeva potekala. To se ve, to so izkušnje iz preteklosti in to je jasno, tako je vse ostalo zame osnova sprenevedanja. Če bi si želeli, da se zadeve raziščejo tako, kot bi se po mojem mnenju morale, da bi se dokazala politična odgovornost, bi to pustili. Je pa tudi res, da tej Vladi oziroma tej koaliciji politična odgovornost ne pomeni nobene posebne svetinje, kar ste tudi že pokazali, tako je praktično ta debata povsem brezpredmetna. <br/>
<br/>
<b>PREDSEDNIK IGOR ZORČIČ: </b>Kolega Krivec. <br/>
<br/>
<b>DANIJEL KRIVEC (PS SDS): </b>No, jaz bi kolegico vprašal, v koliko preiskovalnih komisijah do zdaj je sodelovala, da lahko tako sodi, kaj se dogaja na preiskovalnih komisijah. Osebno sem bil član teh komisij, tudi TEŠ, in vas moram razočarati, predsednik ne odloča o preiskovalnih ukrepih, jih samo predlaga, kaj se v resnici na preiskovalni komisiji v nadaljevanju odvija, je stvar sklepa članov te komisije. In res prosim, da se ne zavaja javnosti glede tega. Lahko preverite tudi glede preiskovalne komisije TEŠ, koliko vpliva v smislu preiskovalnih ukrepov je imel predsednik. Vemo, kako je bila takrat zastavljena v začetku, pa se je na koncu izkazalo, da so ugotovitve povsem drugačne, kot je bila želja ali pa potreba nekaterih v začetni fazi. Drugič pa, glede TEŠ je bilo veliko sklepov na komisiji sprejetih, tudi ovadbe so bile dane, ampak naslednji postopki pa niso v domeni poslancev, temveč drugih organov, zato soditi o tem, kaj je bilo storjeno v nadaljnjih korakih, ni korektno, da se <br/>
<br/>
<b>4. TRAK: (NB) – 14.15</b><br/>
<br/>
	(Nadaljevanje) se do tega zdaj opredeljujemo, ker ni v pristojnosti Državnega zbora. Še enkrat pa poudarjam, preiskovalna komisija je uravnotežena vedno, razen če ni želje opozicije, da v njej sodelujemo. V nasprotnem primeru pa ima vedno možnost preglasovanja kakršnihkoli sklepov, ki so na taki komisiji predstavljeni. <br/>
<br/>
<b>	PREDSEDNIK IGOR ZORČIČ:</b> Hvala lepa. Zaključujem razpravo. <br/>
	Ob tem ugotavljam, da je z novim čistopisom vsebina prvo vložene zahteve za odreditev parlamentarne preiskave skupine poslank in poslancev s prvo podpisanim Danijelom Krivcem tako dopolnjena v predmetu, namenu, obsegu in predlogih dokazov, da je s tem materialno-pravno realizirana ustavna pravica predlagateljev druge zahteve, to je skupine poslank in poslancev s prvo podpisanim predlagateljem Branetom Golubovičem. <br/>
	V skladu z navedeno ugotovitvijo bo pripravljen akt o odreditvi parlamentarne preiskave na podlagi novega čistopisa prvo vložene zahteve, ki bo uvrščen na dnevni red 19. seje Državnega zbora. <br/>
	S tem zaključujem to točko dnevnega reda. <br/>
	<br/>
	Prehajamo na <b>2. TOČKO DNEVNEGA REDA – DOGOVOR O PRIPRAVI SKLICA 19. SEJE DRŽAVNEGA ZBORA, KI SE BO PRIČELA V ČETRTEK 9. JULIJA 2020. </b> <br/>
	Novo gradivo k tej točki ste prejeli včeraj. Glede nekaterih še odprtih vprašanj dodajam torej to, da se bo na to sejo uvrstil akt o odreditvi parlamentarne preiskave, da ne bo uvrščena interpelacija o delu in odgovornosti ministra za notranje zadeve, ker je odstopil in je s tem postala brezpredmetna. Obveščam vas pa tudi, da sem iz kabineta predsednika Vlade dobil obvestilo, da se predsednik Vlade ne more udeležiti seje, s tem poslanskih vprašanj dne 8. in 9. 7. 2020, da pa se lahko udeleži v ponedeljek 13. 7. 2020, če se strinjate, kolegice, kolegi, bi potem poslanska vprašanja izvedli v ponedeljek, ko bo, vsa ja, ko bo lahko tudi predsednik Vlade odgovarjal nanj. <br/>
	Želi še kdo besedo? (Ne.) Zaključujem razpravo. <br/>
	V skladu z dogovorom bom pripravil sklic 19. seje Državnega zbora. <br/>
	S tem zaključujem to točko dnevnega reda. <br/>
<br/>
	Prehajamo na <b>2.a TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b> <br/>
	Predlog ste prejeli včeraj z obvestilom o širitvi današnje seje. Prehajam na obravnavo predloga, da se po skrajšanem postopku obravnava Predlog zakona o dopolnitvi zakona o delovnih razmerjih. <br/>
	Kolega Mihe Kordiša ni, bo kolega Matej Vatovec pojasnil predlog. <br/>
<br/>
<b>	DR. MATEJ TAŠNER VATOVEC (PS Levica):</b> Hvala predsednik. <br/>
	Kot ste lahko videli, smo vložili novelo Zakona o delovnih razmerjih. Osnovni razlog je to ker so junija potekle določbe interventnih zakonov za delavce, ki so bili napoteni na karanteno in upravičeni do 80 % nadomestila. S tem se je pokazalo, da v bistvu imamo neko zev, sistemsko zev v zakonodaji, ki pač namreč ne predvideva teh primerov. Zdaj, naše stališče je, da ne more biti to podrejeno vsakokratni epidemiji ali pa nekim izbruhom nalezljive bolezni, se pravi, da mora potem Državni zbor oziroma Vlada z nekimi nujnimi postopki uvajati te mehanizme za lajšanje prebroditev epidemije za ljudi. Predlagamo, da se to vzpostavi znotraj Zakona o delovnih razmerjih, se pravi, da bi za karantene obstajal nek zakonski mehanizem, ki bi bil trajen v primeru epidemij, da bi teh 80 % plače nadomestila za ljudi, ki gredo oziroma morajo iti v karanteno, bili izplačani in sicer v breme zdravstvenega zavarovanja, tako kot je že bilo do leta 2014. namreč v podzakonskem aktu o pravilih ZZZS je že takšna rešitev bila predvidena oziroma je delovala, ampak je potem po tem letu zaradi spremembe izpadla iz tega podzakonskega akta. Tako, da to. Dodaten predlog je še, da ne more biti to nadomestilo manjše oziroma nižje od minimalne plače in predlagamo retroaktivnost s 1. 6., se pravi, da se pokrije tudi te ljudi, ki so zdaj v tej luknji in so ostali brez tega nadomestila, kljub temu, da so bili v karanteni. Ker pa gre kljub vsemu za manjše spremembe, predlagamo da gre zakon po skrajšanem postopku. <br/>
<br/>
<b>	PREDSEDNIK IGOR ZORČIČ:</b> Hvala lepa. Odpiram razpravo. Želi kdo razpravljati? (Ne.) Zaključujem. <br/>
	Prehajamo na glasovanje. Na glasovanje dajem naslednji sklep: <br/>
	»Predlog zakona o dopolnitvi Zakona o delovnih razmerjih se obravnava po skrajšanem postopku.«<br/>
<br/>
<b>5. TRAK: (SB) – 14.20</b><br/>
<br/>
	(nadaljevanje) Kdo je za? (Desus, narodne) So vsi? LMŠ, tudi? Okej. Soglasno sprejeto. S tem zaključujem to točko dnevnega reda. <br/>
<br/>
	Prehajamo na <b>3. TOČKO – PREDLOG SKLEPA O IMENOVANJU DELEGACIJ DRŽAVNEGA ZBORA V MEDNARODNIH PARLAMENTARNIH INSTITUCIJAH TER MEDNARODNIH ORGANIZACIJAH IN MEDNARODNIH TELESIH. </b>Na podlagi dogovora vodij poslanskih skupin na delovnih posvetih 7. 5. in 27. 5. so vodje poslanskih skupin sporočile interes v zvezi s članstvom in vodenjem stalnih delegacij Državnega zbora pristojnima odboroma, to sta Odbor za zunanjo politiko in Odbor za zadeve Evropske unije. Odbora sta na podlagi 275. člena Poslovnika odločala o predlogih poslanskih skupin za sestavo delegacij Državnega zbora ter jih posredovala v dokončno odločitev Kolegiju predsednika Državnega zbora. Na podlagi predlogov Odbora za zunanjo politiko in Odbora za zadeve Evropske unije je pripravljen predlog sklepa, ki ste ga prejeli s sklicem seje odbora. Odpiram razpravo. Želi kdo tu razpravljati? Če ne bom jaz opomnil na eno zadevo. Interparlamentarna unija. Imamo še vedno težave s kvotami. Težava je v tem, da je obvezno tudi kvota nasprotnega spola, da imamo polno žensko zasedbo in glede na to, da so na to vezane tudi glasovalne pravice, jaz predlagam, da danes potrdimo to kar imamo in kar ni spornega in da skušamo še en krog poteči in določiti to delegacijo. Zdaj, kar je značilnega za delegacijo v interparlamentarni uniji je to, da je vodja te delegacije po funkciji predsednik oziroma predsednica Odbora za zunanjo politiko, zdaj, če to lahko kakorkoli spremenimo ta pravila ali naredimo karkoli drugega, se bo izkazalo v nadaljevanju, ampak danes, če ni kakšne posebne ideje v zvezi z IPU, bi jaz predlagal, da damo potem sklep, da se potrdijo vse ostale delegacije razen ta. Se strinjamo? Se. Potem dajem na glasovanje sklep, da se sprejme predlog sklepa v imenovanje delegacij Državnega zbora v mednarodnih parlamentarnih institucijah ter v mednarodnih organizacijah in mednarodnih telesih razen za delegacijo Državnega zbora v interparlamentarni uniji. Dajem na glasovanje. <br/>
	Kdo je za? (Desus, Narodne, SDS, NSi.) <br/>
	Soglasno sprejeto.<br/>
	S tem zaključujem to točko dnevnega reda. <br/>
<br/>
Prehajamo na <b>3.A TOČKO</b>, ki je uvrščena na dnevni red na predlog Poslanske skupine Levice, z naslovom <b>NEDOPUSTNA ODPOVED SEJE ODBORA ZA GOSPODARSTVO. </b>Zahtevo ste prejeli, prejeli ste tudi dopis predsednika Odbora za gospodarstvo, mag. Branislava Rajića, v katerem pojasnjuje zakaj je odpovedal sejo odbora na kateri bi odbor obravnaval Predlog zakona o spremembah in dopolnitvah Zakona o trgovini, druga obravnava. Besedo dajem kolegu Mateju T. Vatovcu.<br/>
<br/>
<b>DR. MATEJ TAŠNER VATOVEC (PS Levica):</b> Najlepša hvala, predsednik. Novelo zakona o trgovini smo vložili v Levici, z ostalimi strankami opozicije smo zahtevali tudi splošno razpravo o predlogu, kjer je bil zakon podprt z več kot dvotretjinsko večino glasov vseh poslancev. Druga obravnava tega zakona bi se morala zgoditi včeraj, včeraj ob drugi uri popoldan, imeli smo vse potrebno, od mnenja ZPS-ja, imeli smo vse potrebno od mnenja ZPS-ja in vseh ostalih elementov. Zakon je bil tudi predviden s strani Kolegija na terminskem načrtu za prihajajočo sejo Državnega zbora in tudi skladno s tem uvrščen v terminski načrt zasedanj matičnih delovnih teles, se pravi Odbor za gospodarstvo bi moral včeraj zagotoviti obravnavo, zato, da lahko Državni zbor v naslednjem tednu opravi še obravnavo tega zakona na plenarki. Zdaj, kar se je zgodilo, je to, da je v ponedeljek predsednik odbora sam od sebe sejo odpovedal, to je prišlo z eno informacijo, da je seja odpovedana brez obrazložitve <br/>
<br/>
<b>6. TRAK: (DAG) – 14.25</b><br/>
<br/>
<b>	</b>(nadaljevanje) sprva, potem čez, mislim, da pol ure ali pa tričetrt ure je prišlo še drugo obvestilo oziroma obrazložitev, da predsednik odbora ocenjuje, da predlog še ni dovolj pripravljen ali pa dovolj dober za to, da bi ga matično delovno telo obravnavalo. <br/>
	Mi smo zahtevali ta sklic kolegija oziroma uvrstitev te točke na kolegij, ker se nam zdi, da je to nek prvovrsten precedens, ki je nevaren precedens v Državnem zboru. Kot rečeno, seja je bila sklicana v skladu s terminskim načrtom, tudi zakon je bil v fazi, kjer je težko reči, da ni dovolj pripravljen, se pravi, ima vse zakonske elemente, bil je potrjen v splošni razpravi oziroma v prvem branju in ga je čakala obravnava na matičnem delovnem telesu, kjer bi se morebitna nesoglasja, ki jih ima katerikoli deležnik, ali je to katera poslanska skupina, vlada ali pa kdo drug, preko teh institucij z amandmaji ta zakon popravljajo. Namesto da bi predsednik odbora dopustil, da se obravnava začne in da se tudi zakon oblikuje na tak način, kot je to običajna praksa, se je odločil, da bo sam precenil, da ta zakon še ni ustrezen za obravnavo oziroma da ga je treba še uskladiti, kar je popolnoma nesmiselno in še enkrat poudarjam, precedens, ki ga še nismo videli. To je eklatantno oviranje zakonodajnega postopka, je oviranje predvsem dela opozicije oziroma ene od opozicijskih poslanskih skupin, ker če postane to neka norma ali pa praksa, smo lahko soočeni s tem, da bodo katerikoli predsedniki odborov neke zakone, ki jim niso povšeči ali ne vem, kaj je zdaj tudi težava s tem našim zakonom, pač enostavno odpovedovali seje odborov ali pa jih ne sklicevali, kar se mi zdi nevarno. Če obstaja kakršenkoli zadržek, bi lahko to predsednik v funkciji poslanca povedal, vložil amandmaje. Če obstajajo kakšni zadržki na ravni koalicije ali pa koalicijskih poslanskih skupin, bi lahko naredili enako, lahko bi zakon zavrnili in bi zaključil pot, in tako naprej. To, da pa sam predsednik odloči, da ne bo izpeljal seje, ki je predvidena po terminskem načrtu, pa je nekaj, kar mislim, da se ne bi smelo zgoditi in zahteva tudi neko reakcijo s strani kolegija ali pa predvsem vodstva Državnega zbora oziroma konkretno vas, predsednik. <br/>
	Toliko uvodoma, bom pa potem še v razpravi, če bo kaj potrebno. <br/>
<br/>
<b>PREDSEDNIK IGOR ZORČIČ: </b>Hvala lepa. Spoštovani kolega Vatovec, jaz moram reči, da se z vami strinjam, da je pač uporaba poslovnika glede odpovedi sej delovnih teles na ta način, kot smo mu bili priče v tem primeru, lahko zelo problematična. Ni nujno, da je za ta primer, zaradi tega, ker še ne vemo, kdaj bo ta seja sklicana. Dejstvo je, da tudi vi imate oziroma zadostna večina po poslovniku možnost zahtevati tudi izredno sejo. Jaz predlagam, naj bo to skrajni ukrep. Predlagam, da se pogovorimo s predsednikom delovnega telesa. Sam sem z njim že govoril in mi je zatrdil, da išče naslednji možni termin. Upam, da bo ta čim prej, sploh pa, da bo zadeva dogovorjena z vami kot predlagateljem zakona in da bomo to zadevo rešili. Bi se pa strinjal s tem, da je pa na dolgi rok lahko takšna odpoved sej, sploh pri obravnavi zakonov, problematična, zato predlagam, da vodje poslanskih skupin vse svoje predsednike delovnih teles opozorite na to, da naj se tega vzdržijo. Če gre pa za vladni zakon, pa da dobijo soglasje predlagatelji zakona. <br/>
Kolega Matjaž. <br/>
<br/>
<b>MATJAŽ HAN (PS SD): </b>Hvala lepa. Saj, predsednik, v bistvu ni česa dodati, glede na to, kar si zdaj povedal. <br/>
Jaz niti ne mislim, da je to gospod Rajh naredil namerno in tako naprej, mogoče v dobri veri. Vendar ta njegova dobra vera je prekoračila vse člene poslovnika, žal je prekoračila tudi Ustavo Republike Slovenije, in to je lahko problem. Problem je, da se je to že drugič naredilo, tudi Odbor za pravosodje je bil na neki točki odpovedan. Zato bi jaz predlagal, da je današnji sklep takšen, da se to ne sme več dogajati. Ne da se bom zdaj jaz pogovarjal s predsedniki odborov iz naše stranke, to je <br/>
<br/>
<b>7. TRAK: (SB) – 14.30</b><br/>
<br/>
	(nadaljevanje) v neskladju s Poslovnikom in da en predsednik, sploh pa obrazložitve zakaj sta to naredila, sta res malo smešna. Zdaj, predsednik si bo dovolil ocenjevati ali je en zakon primeren ali ni primeren, primeren je bil že, ko smo ga uvrstili na dnevni red, se pravi, da je imel vse zakonske podlage, vse člene in tako naprej. Drugo. Šel je skozi prvo branje, se pravi primeren. Potem zdaj so samo amandmaji, Zakonodajno-pravna služba je svoje mnenje povedala in kakršnakoli večina lahko tak zakon zavrne, ga predstavi in tako naprej, to se naredi na seji delovnega telesa. Tako, da jaz ne bi več delal iz tega problem. Problem bi bil v primeru, da imamo Zakon o volitvah, ki ga, veste, da ga moramo sprejeti in se predsednik odbora odloči, da ga bo odpovedal, kljub temu, da je zakon usklajen, ga bo odpovedal in ne bomo roke ulovili. To bi bil lahko veliki presedans. Tako, da tudi ta dopisa, ki sta, naj bosta poduk, da se kaj takega ne dela s takšnimi obrazložitvami kot sta jih naredila oba predsednika. Tako, da jaz se z vami strijam, predsednik. Na ta terminski plan te seje ga bomo težko spravili, ker verjetno v naslednjem tednu je nemogoče dobiti terminski plan, da bi bil odbor, to moramo vendarle odkriti. Jaz vem, da so možnosti izredne seje sklicati Državnega zbora, to so lahko tudi posledice, ampak to so neumnosti, to so zadeve, ki se ne bi smele več dogajati in se ne smejo več dogajati, to je kršitev Poslovnika, pika. In mislim, da če to naredimo danes, kolegi, s tem, da jih opozorimo in še enkrat oba predsednika, jaz mislim, da nista naredila zdaj to zlonamerno, ampak v dobri veri, ampak to ni njihova naloga, da bosta ona dva ocenjevala ali je zakon dober ali ni. Hvala lepa.<br/>
<br/>
<b>	PREDSEDNIK IGOR ZORČIČ:</b> Kolegica Tina.<br/>
<br/>
<b>	TINA HEFERLE (PS LMŠ):</b> Hvala lepa za besedo, gospod predsednik. <br/>
Jaz najprej pozdravljam sploh vaše mnenje, gospod predsednik, me veseli, da se zavedate problema, ki je nastal s to odpovedjo tega odbora. Tudi po mojem mnenju pa po mnenju poslanske skupine LMŠ se na tak način ustvarja neka nevarna praksa, pa če hočete tudi oviranje dela opozicije glede na to, da zdaj govorimo o zakonu, ki ga je vložila opozicijska stranka Levica. Tako kot je že Matej povedal, vsi poslovniški elementi potrebni za obravnavo zakona so izpolnjeni. Iz tega dopisa, ki ga je posredoval predsednik mag. Branislav Rajić, gre razbrati, da je on podal neko vsebinsko oceno o tem, da zakon še ni pripravljen za obravnavo na matičnem delovnem telesu. Jaz mislim, da ne po Poslovniku, ne kako drugače po kakšni ustaljeni parlamentarni praksi predsednik odbora nima te pristojnosti in pravice ocenjevati vsebinsko ocenjevati primernost zakona, tako da tukaj res je bila velika napaka s strani predsednika Rajića. Jaz se ne bom opredeljevala tako kot se je pred mano Matjaž ali je to bila njegova dobronamerna ali kakršnakoli drugačna odločitev. Iskreno, jaz v neko dobronamernost v tem primeru dvomim, ampak pustimo to, jaz bi rada opozorila še ne nek drug vidik, in sicer terminski plan sprejema Kolegij Državnega zbora, terminski plan za delovanje Državnega zbora in mi smo že v začetku maja sprejeli okvirni terminski program za julij, potem smo v začetku junija še enkrat potrdili terminski program za mesec julij, se pravi za redno sejo julijsko in v obeh teh dokumentih v okvirnem terminskem programu in v terminskem programu je bil ta zakon uvrščen, tako da že od začetka maja je ta zakon na urniku, če se tako izrazim, in zdaj kar na enkrat zaradi neke samovolje predsednika odbora ta zakon na julijski seji ne bo obravnavan. Meni se zdi to izjemno, izjemno sporno in nekorektno, <br/>
<br/>
<b>8. TRAK: (NB) – 14.35 </b><br/>
<br/>
	(Nadaljevanje) če se milo izrazim, tako da, glede na vaše besede, gospod predsednik, ko ste pozvali, da naj se vodje poslanskih skupin pogovorijo s svojimi predsedniki, bi jaz tukaj še morda dala nek apel, da se vendarle vi, gospod predsednik, kot prvi med enakimi pogorite, če je to potrebno. Očitno je potrebno, ker ni vsem jasno kaj so naloge in odgovornosti predsednikov delovnih teles, da to prevzamete vi, in da morda na nekem zaprtem sestanku dorečemo pravila igre, da ne bo prišlo do takih lapsusov ali pa hudih napak kot smo zdaj priča. <br/>
<br/>
<b>	PREDSEDNIK IGOR ZORČIČ:</b> Kolega Matjaž. <br/>
<br/>
<b>	MATJAŽ HAN (PS SD):</b> Tini bom repliciral samo v tem smislu. V teh razgretih časih je zdaj seveda najlažje naliti olje na ogenj in povedati in bom rekel, v tem primeru bi lahko imel, bi lahko imel moj diskurz čisto drugačen, lahko bi delal zarote, lahko bi delal, da se čez poletje ne bo ta zakon / nerazumljivo/, to znam. Lahko, da sem v življenju naiven pa mislim, da so vsi ljudje dobri, dejstvo pa je, da se to ne sme več dogoditi, da je to bila napaka, da je to kršenje Poslovnika, da je to kršenje tudi Ustave, toliko si upam celo reči, in čisto iz tehničnega vidika, zdaj kot ta zakon ni šel naprej, ta zakon bremza en drug zakon, lahko da bo Vlada hotela kakšen zakon vložiti in ga ne bom mogel. Sto stvari je. Tako da, lahko bi bremzali zdaj, kaj če bi tak zakon bremzal PKP4. kaj če bi ta zakon brezmal, bom rekel, en pomemben zakon, ki bi reševal, da ne bom rekel kaj, probleme ljudi, se bom tako izrazil. Kaj bi potem naredili? Toliko daleč gredo takšni predsedniki, ker ne razmišljajo. Njegova naloga ni, da rešuje svet, njegova naloga je, da vodi to matično delovno telo. <br/>
	Hvala. <br/>
<br/>
<b>	PREDSEDNIK IGOR ZORČIČ:</b> Kolegica Janja. <br/>
<br/>
<b>	JANJA SLUGA (PS SMC):</b> Hvala. <br/>
	Jaz bom ostala pri dejstvi, pa se ne bom ukvarjala s tem kaj bi bilo če bi bilo. Jaz sem seveda lahko govorila s kolegom Rajićem in lahko potrdim, da seveda on ni imel namena kakorkoli blokirati tega zakona, ni imel namena ovirati postopka, ni bil v ničemer naperjen niti proti predlagatelju, ne v tem primeru pa verjamem, da tudi v drugem primeru temu ni bilo tako. Tisto kar je on pač povedal je bilo, glede na to, da na seji ekonomsko-socialnega sveta na kateri so to tem obravnavali, nikakor ni bilo doseženih niti nekih približevanj, strinjanj, nekih vsebinah, ki bi se jih dalo dogovoriti, da pa je pričakovati, da bi se Ekonomsko-socialni svet še o tem pogovoril in prav bi bilo, da bi se in prav bi bilo, da bi tudi poslanci njihovo mnenje dobili, slišali, četudi že ne upoštevali, ampak vsaj dobili in to so bili edini razlogi, ki so predsednika odbora vodili v tako odločitev, nobenih zarot ni zadaj. Samo toliko. Tudi jaz sem z n jim govorila, sva se tudi strinjala, da verjetno to ni bila najboljša odločitev, jaz se pa v njegovem imenu še opravičuje, ker je ta teden odsoten in zato tudi ne more biti prisoten, da bi sam pojasnil razloge, ki so ga vodili k tej odločitvi. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Kolega Matej Vatovec. <br/>
<br/>
<b>	DR. MATEJ TAŠNER VATOVEC (PS Levica):</b> Zdaj ne glede na to kakšen je bil namen ali da ni bilo namena, pač škoda je narejena. Mi smo se prej seznanili z gradivom za pripravo sklica seje, ki se bo pričela julija in tukaj je jasno napisano, da tega zakona več na seji ne bo in je tudi nemogoče, da bi bil obravnavan. To pomeni, da se ta zakon, čeprav smo ga mi tempirali na nek način, ko smo ga vlagali zato, da bi bil sprejet pred poletjem, bo obravnavan jeseni. To je eno dejstvo. <br/>
	Zdaj drugo kar se tiče izmikanj, poglejte. Okej, je bila napaka. Ja, je napaka, dajmo nekaj narediti, da do takih napak ne prihaja, ampak zdaj se sklicevati na ESS, pa podobne zadeve, mislim da ni to pravo mesto. Predsednik odbora ne glede na to, kakšne informacije ima, kakšne, ne vem, sugestije o tem, kdo bo še to obravnaval in ali se bo kaj spreminjalo, ne more si vzeti te pristojnosti, da bo sam odločil, da bo odložil <br/>
 <br/>
<b>9. TRAK: (DAG) – 14.40</b><br/>
<br/>
<b>	</b>(nadaljevanje) za dva meseca ali pa tri, obravnavo nekega zakona, kjer bi se mogoče na Ekonomsko-socialnem svetu, ki ni v nobenem razmerju z Državnim zborom, pogovarjali o tem. Na tak način, če pristajamo na takšne argumente, lahko Državni zbor pri takšnih vprašanjih postane talec različnih institucij, ne samo ESS, lahko so tudi neka druga mnenja drugih institucij pomembna za kakšen zakon. In če bi na tak način gledali za vsak zakonodajni postopek, potem bi verjetno zelo težko delali naprej. <br/>
Še enkrat poudarjam, vsi pogoji so bili, pač, zakon je formalno popolnoma ustrezen in druga obravnava bi se morala zgoditi. Tako podobno predlagam, predsednik, v prejšnjem mandatu se je že ena taka praksa vzpostavila, da je dr. Brglez pripravil neke smernice, kako se vodijo delovna telesa; očitno jih je treba nadgraditi. Se pravi, da se vsaj ti kot predsednik Državnega zbora, mislim, da s te pozicije prvega med enakimi, da bi vseeno nek tak posvet s predsedniki delovnih teles naredil in se malo pogovoril o tem, kako stvari voditi. To je eden zadnjih primerov, vendar mislim, da se je v zadnjih nekaj mesecih pojavilo še več težav pri vodenju delovnih teles, in mogoče bi se morali o tem pogovoriti. <br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Kolega Matjaž.<br/>
<br/>
<b>MATJAŽ HAN (PS SD): </b>Moram se odzvati na Janjo. <br/>
V Državnem zboru in v tej naši družbi imamo različne stranke, hvala bogu, različnih ideoloških prepričanj in vsak zagovarja na nek način nek svoj del. In verjetno je Levica s tem zakonom želela nagovoriti svoj del volivcev. In nobene pravice nima, zdaj pa predsednik odbora, katerikoli že je, pa usklajevati z vsemi drugimi in v bistvu namen zakona, ki je pač takšen, kakršen je, spreminjati v fazi, ko se ga ne da spremeniti. Spreminja se zakon, dragi moji, samo v Državnem zboru, s tem da se vlaga amandmaje, s tem da se ga zavrne, da se ga potrdi, in smo takrat ima gospod Rajh ali pa gospod predsednik, katerikoli, odbora možnost, da dvigne roko »za« ali pa dvigne roko »proti« oziroma je proti. To je edina njegova možnost. In se mi zdi, da ti izgovori niso v redu. In mene veseli, da je predsednik Državnega zbora zavzel takšno stališče, in naj bo to tudi napotek za naprej. <br/>
Hvala.<br/>
<br/>
<b>PREDSEDNIK IGOR ZORČIČ: </b>Hvala.<br/>
Kolegica Janja.<br/>
<br/>
<b>JANJA SLUGA (PS SMC): </b>Moram samo toliko dopolniti, jaz nisem nikoli rekla, tudi zdaj ne v tem izvajanju, da se mi zdi, da je to prav. Tudi nisem zagovarjala. Jaz sem samo prenesla tisto, kar je predsednik odbora meni sporočil, da so bili razlogi, ki so ga vodili v to odločitev. In kdorkoli je razumel, da sem jaz rekla karkoli drugega, v smislu, da je to bila njegova pravica ali pa da jaz to podpiram, nikakor ne. Posebej sem opozorila, da samo prenašam tisto, kar mi je pač povedal, glede na to, da je ta teden odsoten. <br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Želi še kdo? (Ne.) <br/>
Spoštovane kolegice in kolegi, če se strinjate, bi jaz zadevo zaključil na ta način, da bi še pisno pozval oba predsednika; če pa to ne bo zaleglo, se bomo pa začeli pogovarjati tudi o bolj drastičnih ukrepih. Okej, vidim, da obstaja soglasje v zvezi s tem.<br/>
S tem zaključujem to točko dnevnega reda. <br/>
<br/>
Prehajamo na <b>4. TOČKO DNEVNEGA REDA.</b><br/>
Preden vam dam besedo, bi vas rad opozoril, da smo z 29. junijem na sejah delovnih teles pričeli z novim načinom glasovanja, in sicer v sejnih sobah, kjer so vgrajene glasovalne naprave. Nov način glasovanja bo omogočil takojšen izpis poimenskih rezultatov glasovanj na velikih zaslonih in tudi hrambo glasovanj v podatkovni zbirki v računalniškem okolju Lotus Notes. Zato bodo poslanke in poslanci na sejah delovnih teles, ki bodo potekale v veliki in mali dvorani na Šubičevi, v obeh dvoranah na Tomšičevi in v sejnih sobah 212 in 209, na svojih sedežih lahko glasovali le z vstavljeno identifikacijsko kartico. Brez vstavljene kartice glasovanje ne bo mogoče. Zato prosim vodje, da poslanke in poslance opozorite, da na seje delovnih teles vedno prinesejo kartice. Vsi poslanke in poslanci ste bili o tem že obveščeni s posebnim dopisom z dne 19. 6. 2020. <br/>
Želi še kdo besedo? Kolega Šiško.<br/>
<br/>
<b>10. TRAK: (SB) – 14.45</b><br/>
<br/>
<b>	DUŠAN ŠIŠKO (PS SNS):</b> Spoštovani gospod predsednik, zahtevam, da Državni zbor Republike Slovenije najostreje obsodi predvčerajšnji teroristični napad na hišo predsednika parlamentarne stranke gospoda Zmaga Jelinčiča. Gre za nedopustno dejanje usmerjenih levičarskih, ki sodelujejo s svojimi pajdaši antifa(?). Državni zbor Republike Slovenije mora od ustreznih organov zahtevati zaščito predsednika parlamentarne stranke in pa raziskavo tega zločinskega dejanja, kajti to ni bil prvi primer, prvi primer se je zgodil gospodu Kepi v tem mandatu, ampak ni bil tako širše objavljen. Hvala.<br/>
<br/>
<b>	PREDSEDNIK IGOR ZORČIČ:</b> Hvala lepa. Želi še kdo kaj dodati? Ne. Potem zaključujem to točko in 72. sejo Kolegija. <br/>
<br/>
<b>	Seja se je končala 1. julija 2020 14.45.</b>
</root>