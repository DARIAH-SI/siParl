<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA KULTURO</font></b><br/>
<b><font size="4">2. nadaljevanje 41. nujne seje</font></b><br/>
<br/>
<b><font size="4">(18. oktober 2021)</font></b><br/>
<br/>
</p></div><br/>
<b><font size="4">Sejo je vodila Violeta Tomić, predsednica Odbora za kulturo.</font></b><br/>
<b><font size="4">Seja se je začela ob 09.59.</font></b><br/>
<br/>
<b><font size="4">	PREDSEDNICA VIOLETA TOMIĆ: </font></b><font size="4">Spoštovane kolegice in kolegi, en lep dober dan in uspešen začetek tedna vam želim. </font><br/>
<font size="4">	Vse članice in člane Odbora prav lepo pozdravljam in začenjam 2. nadaljevanje 41. nujne seje Odbora za kulturo. Obveščam vas, da so zadržani in se seje danes ne morejo udeležiti naslednji članice in člani odbora: Felice Žiža in Zmago Jelinčič Plemeniti. Na seji pa kot nadomestni člani Odbora s pooblastili sodelujejo: Gregor Perič iz kvote SMC, Jani Prednik nadomešča Matjaža Nemca iz kvote SD, mag. Marko Koprivc nadomešča Sama Bevka iz kvote SD, Boštjan Koražija nadomešča Primoža Siterja iz kvote Poslanske skupine Levice, Jože Lenart nadomešča poslanko Jerco Korče iz Liste Marjana Šarca in Tina Heferle nadomešča Lidijo Divjak Mirnik iz kvote Lista Marjana Šarca. </font><br/>
<font size="4">	Na sejo sem vabila tudi mag. Meiro Hot kot predstavnico vlagateljev zahteve, vendar danes tako ali tako ne predvidevamo razprave, ampak le glasovanje. </font><br/>
<font size="4">	</font><br/>
<font size="4">	Gremo kar k </font><b><font size="4">1. prekinjeni točki dnevnega reda in to je Neonacizem ni v javnem interesu, </font></b><font size="4">ki jo obravnavamo na podlagi zahteve za sklic skupne nujne seje Komisije za peticije in človekove pravice in enake možnosti ter Odbora za kulturo poslanskih skupin SD, LMŠ, Levica, SAB in Nepovezani poslanci z 2. 9. 2021.</font><br/>
<font size="4">	Na 1. nadaljevanju skupne seje smo opravili razpravo. Seja je bila prekinjena, zaradi nesklepčnosti pri glasovanju o sklepih in sejo nadaljujemo zgolj z glasovanjem o predlogih sklepov predlagateljev. </font><br/>
<font size="4">	Začenjam z glasovanjem o predlogu prvega sklepa. </font><br/>
<font size="4">	Najprej bom sklep prebrala, potem dobite obrazložitev glasu. Prvi sklep je: »Odbor za kulturo ostro obsoja vsakršno sovražno delovanje, ki temelji na razpihovanju sovraštva, lažeh in celo grozi z likvidacijami.«</font><br/>
<font size="4">	Obrazložitev glasu želi poslanka Alenka Jeraj. Prosim.</font><br/>
<br/>
<font size="4">	</font><b><font size="4">ALENKA JERAJ (PS SDS):</font></b><font size="4"> Lepo pozdravljeni na tem nadaljevanju seje. </font><br/>
<font size="4">	Mi s tem prvim sklepom nimamo težav, čeprav smo ocenjevali, da bi bilo treba obsoditi tudi neprijavljene proteste, ker imamo pač zakonodajo v tej država in Ustava res omogoča vsem zbiranje, vendar temu sledi potem Zakon o javnih zbiranjih, ki pa določa, da mora biti vsak shod prijavljen, da mora biti poskrbljeno za varnost in eventualno, če pride do izgredov, da je tisti, ki je vodja, sankcioniran. To pogrešamo v tem sklepu, ampak bomo ta sklep podprli in upamo, da se bo preganjalo grožnje z likvidacijo itd., čeprav vemo, da je tožilstvo reklo, da to ni problem in se nam to čedalje več dogaja. </font><br/>
<font size="4">	Torej ta prvi sklep bomo podprli. Z ostalimi imamo pa kar nekaj težav. Recimo pri tretjem sklepu, kjer je, da pristojne institucije preverjajo ali Društvo za promocijo deluje v skladu z Ustavo in Zakonom. Glede na razpravo se očitno že dogaja, so bili prijavljeni, tožilstvo je zavrglo ovadbo, tako da očitno ni ocenilo, da ne dela skladno z Ustavo in zakonodajo, tako da pri teh ostalih pa imamo težave. Tudi da naj se razkrije vlogo in vsebinsko obrazložitev odločitve. To pomeni izpostavljanje nekoga na ministrstvu. Jaz ne vem ali je dobro opravil svoje delo ali ne, ampak to bodo pač ugotovili pristojni ne mi, se mi zdi. In tudi odvzem statusa. Mi nimamo nobenih težav, če se temu Društvu odvzame status, vendar se mora ugotoviti ali ne izpolnjuje pogojev zaradi katerih je ta status sploh dobil in so neki postopki. Mislim, da mi kot Odbor za kulturo ne moremo določiti, da se nekomu odvzame status. Pod nekimi pogoji ga je dobil in pod nekimi pogoji ga tudi izgubi, če teh pogojev več ne izpolnjuje. </font><br/>
<br/>
<b><font size="4">2. TRAK: (ES) – 10.05</font></b><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala, Alenki Jeraj. </font><br/>
<font size="4">	Naj samo poudarim, da je naslov današnje seje Neonacizem ni v javnem interesu. Ne govorimo o kakršnihkoli protestih.</font><br/>
<font size="4">	Druga stvar, ki bi jo poudarila glede odvzema statusa, to pač, da je večkrat izkazano, da je to društvo neonacistično društvo in Urban Purger, predsednik tega društva, je trenutno v zaporu, kolikor sem seznanjena. Mislim, da je argumentov več kot dovolj. </font><br/>
<font size="4">	Želi še kdo obrazložiti svoj glas? Ne. Če ne, potem prosim, glasujemo o prvem sklepu. Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (16 članov.) Je kdo proti? (Nihče.)</font><br/>
<font size="4">	Ugotavljam, da je prvi sklep sprejet.</font><br/>
<font size="4">	Gremo na glasovanje o predlogu drugega sklepa, ki se glasi: »Odbor za kulturo Ministrstvo za kulturo poziva, da v imenu javnega interesa razkrije vlogo in vsebinsko obrazložitev odločitve o podelitvi statusa društva v javnem interesu Društvu za promocijo tradicionalnih vrednot.«</font><br/>
<font size="4">	Želi kdo obrazložiti svoj glas? Ugotavljam, da ne.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (7 članov.)</font><br/>
<font size="4">	Ugotavljam, da je sklep sprejet.</font><br/>
<font size="4">	Prehajam na glasovanje tretjega sklepa, ki se glasi: »Odbor za kulturo poziva pristojne državne inštitucije, da preverijo ali Društvo za promocijo tradicionalnih vrednot deluje v skladu z Ustavo in zakonodajo.«</font><br/>
<font size="4">	Želi kdo obrazložiti svoj glas? Ugotavljam, da ne.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (Nihče.)</font><br/>
<font size="4">	Ugotavljam, da je tudi tretji sklep sprejet.</font><br/>
<font size="4">	Gremo na predlog četrtega sklepa, ki se glasi: »Odbor za kulturo Ministrstvo za kulturo, da Društvu za promocijo tradicionalnih vrednot odvzame status društva v javnem interesu.«</font><br/>
<font size="4">	Želi kdo obrazložiti svoj glas? Ugotavljam, da ne.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (6 članov.)</font><br/>
<font size="4">	Ugotavljam, da je sklep sprejet. </font><br/>
<font size="4">	Hvala lepa.</font><br/>
<font size="4">	Ugotavljam, da smo opravili glasovanja o vseh predlaganih sklepih in jih tudi sprejeli. </font><br/>
<font size="4">	S tem zaključujem 41. nujno sejo Odbora za kulturo in vas prav lepo pozdravljam. Hvala.</font><br/>
<br/>
<b><font size="4">Seja je bila končana 18. oktobra 2021 ob 10.08.</font></b>
</root>