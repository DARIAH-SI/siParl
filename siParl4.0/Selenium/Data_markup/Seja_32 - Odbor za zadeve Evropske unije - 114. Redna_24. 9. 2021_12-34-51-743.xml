<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">114. redna seja</font></b><br/>
<br/>
<b><font size="4">(24. september 2021)</font></b><br/>
<br/>
</p></div><br/>
<b><font size="4">Sejo je vodil mag. Marko Pogačnik, predsednik Odbora za zadeve Evropske unije.</font></b><br/>
<b><font size="4">Seja se je začela ob 8.30.</font></b><br/>
<br/>
<b><font size="4">	PREDSEDNIK MAG. MARKO POGAČNIK: </font></b><font size="4">Spoštovane kolegice in kolegi!</font><br/>
<br/>
<b><font size="4">2. TRAK: (ES) </font></b><br/>
<br/>
<b><font size="4">	</font></b><font size="4">(nadaljevanje) Pričenjam 114. sejo Odbora za zadeve Evropske unije. </font><br/>
<font size="4">	Obveščam vas, da so zadržani in da se seje ne morejo udeležiti poslanke gospa Sukič in gospa Tomić. </font><br/>
<font size="4">	Obveščam vas, da sem na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, Kabinet predsednika Vlade ter predstavniki Vlade in Državnega sveta. Vse navzoče lepo pozdravljam. </font><br/>
<font size="4">	Prehajamo na določitev dnevnega reda seje Odbora. S sklicem seje ste prejeli dnevni red. Ker v poslovniškem roku nisem prejel predlogov za njegovo spremembo, je določen takšen dnevni red seje kot ste ga prejeli s sklicem.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O EVROPSKIH ZELENIH OBVEZNICAH. </font></b><font size="4">Gradivo k točki smo prejeli od Vlade 10. 9. 2021 na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je danes. </font><br/>
<font size="4">	Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za finance kot matičnemu delovnemu telesu. Slednji ga je obravnaval na 37. seji 22. 9. 2021 in sprejel mnenje, ki smo ga prejeli.</font><br/>
<font size="4">	Naprošam državno sekretarko na Ministrstvu za finance mag. Majo Hostnik Kališek, da nam predstavi predlog uredbe in zlasti Predlog stališča Republike Slovenije.</font><br/>
<br/>
<font size="4">	</font><b><font size="4">MAG. MAJA HOSTNIK KALIŠEK:</font></b><font size="4"> Hvala. </font><br/>
<font size="4">	Spoštovani predsedujoči, spoštovane poslanke in poslanci!</font><br/>
<font size="4">	Danes obravnavamo Predlog stališča Republike Slovenije do Predloga uredbe Evropskega parlamenta in Sveta o evropskih zelenih obveznicah. Gre za pomemben predlog, saj sodijo podnebne spremembe in okoljska problematika med največje izzive današnje družbe. Odziv za pravočasen prehod v gospodarstvo z ničelno neto vrednostjo emisij mora biti odločen, pri čemer so potrebna velika prizadevanja na vseh ravneh gospodarstva in javnega sektorja. </font><br/>
<font size="4">	Predlog uredbe o evropskih zelenih obveznicah je tako košček mozaikov obsežnih zakonodajnih paketov, ki so namenjeni pretvorbi podnebnih ciljev v konkretne ukrepe. Gospodarstvo bo deležno strukturnih sprememb, pri čemer bo v veliki meri odvisno od pomoči finančnega sistema, preko naložb v tehnologijo in infrastrukturo. </font><br/>
<font size="4">	V Evropski uniji imajo banke tradicionalno najpomembnejšo vlogo, zdaj pa je čas za večjo vlogo kapitalskih trgov, do česar bo vodil tudi ta predlog uredbe. </font><br/>
<font size="4">	Zelene naložbe postajajo vse bolj priljubljene, saj okoljsko osveščene stranke pri naložbenih odločitvah upoštevajo okoljske in socialna merila. Na trgih je veliko finančnih instrumentov, ki so označeni kot zeleni, vendar so kriteriji za takšno klasifikacijo vprašljivi. Predlog uredbe tako preko prostovoljnega standarda z visoko kakovostne zelene obveznice z oznako evropska zelena obveznica ali JUQB? odgovarja na ugotovljene tržne pomanjkljivosti. Cilj standarda je: izboljšati sposobnost vlagateljev, da prepoznajo visoko kakovostne zelene obveznice in jim zaupajo, olajšati izdajanje visokih kakovostnih zelenih obveznic z opredelitvijo zelenih gospodarskih dejavnosti v skladu z EU, taksonomijo in tako zmanjšati tveganje izgube ugleda izdajateljev ter standardizirati prakso zunanjega pregleda in izboljšati zaupanje v zunanje pregledovalce z uvedbo registracije in nadzora. </font><br/>
<font size="4">	Evropska zelena obveznica se lahko ponudi javnosti v EU šele po predhodni objavi vseh ključnih informacij, ki so zajete v informativnem listu o Evropski zeleni obveznici. Izdajatelj je istočasno zavezan objaviti oceno informativnega lista, ki ga opravi zunanji pregledovalec. Nadalje je izdajatelj zavezan k pripravi in objavi letnega poročila o lokaciji prihodkov iz Evropskih zelenih obveznic, dokler niso dodeljeni vsi prihodki iz obveznice in potem, ko so dodeljeni vsi prihodki pripravi in objavi poročilo o vplivu dodelitve prihodkov zelene obveznice na okolje. </font><br/>
<font size="4">	S ciljem zagotoviti spoštovanje standarda predlog uredbe ureja nadzor nad zunanjimi pregledovalci in tudi nadzor nad izdajatelji zelenih obveznic. </font><br/>
<font size="4">	Pozivam vas, da podprete Predlog stališča Republike Slovenije, v katerem izraža podporo sprejemu predloga. Republika Slovenija si bo prizadevala za sprejem predloga, ki omogoča prostovoljno uporabo oznake Evropska zelena obveznica, zagotavlja učinkovitost, transparentnost, primerljivost in kredibilnost Evropskih zelenih obveznic ter spodbuja tržne udeležence k investiranju </font><br/>
<br/>
<b><font size="4">3. TRAK: (ES) – 8.35</font></b><br/>
<br/>
<font size="4">	(nadaljevanje) in izdajanju evropskih zelenih obveznic. </font><br/>
<font size="4">	Hvala za pozornost.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala državni sekretarki za predstavitev. </font><br/>
<font size="4">	Za predstavitev mnenja matičnega delovnega telesa naprošam člana Odbora za finance gospoda Jureta Ferjana. Izvolite.</font><br/>
<br/>
<font size="4">	</font><b><font size="4">JURE FERJAN (PS SDS):</font></b><font size="4"> Gospod predsednik, hvala za besedo. Cenjeni gostje, spoštovane poslanke in poslanci, lepo pozdravljeni.</font><br/>
<font size="4">	Odbor za finance je na svoji 37. redni seji v sredo, 22. 9. 2021 kot matično delovno telo obravnaval omenjeno tematiko. V razpravi so nekateri člani Odbora opozorili na premajhno udeležbo javnega sektorja na trgu zelenih obveznic in preveliko vlogo zasebnega kapitala, ki naj ne bi ustrezno pripomogel sorazmerno k reševanju podnebne krize ter s tem (nerazumljivo) nizkoogljično tehnologijo. Po drugi strani pa so nekateri člani Odbora poudarili, da gre za razvijanje tega trga zelenih obveznic, kjer imajo finančni in kapitalski trgi ter s tem tudi zasebni kapital pomembno vlogo.</font><br/>
<font size="4">	Odbor za finance je v skladu z drugim odstavkom 154.h člena Poslovnika Državnega zbora po končani razpravi sprejel tudi naslednje mnenje: »Odbor za finance podpira Predlog stališča Republike Slovenije do predloga uredbe Evropskega parlamenta in Sveta o evropskih zelenih obveznicah, ki ga je predložila Vlada in predlaga pristojnemu Odboru za zadeve Evropske unije, da predlog stališča sprejme.«</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala kolegu Ferjanu za predstavitev mnenja. </font><br/>
<font size="4">	Na 70. seji 14. 9. 2021 je gradivo k točki obravnavala tudi Komisija Državnega sveta za mednarodne odnose in evropske zadeve ter sprejela mnenje, ki smo ga prejeli. Za predstavitev mnenja Komisije Državnega sveta naprošam člana Komisije gospoda Bogomirja Vnučca. Izvolite.</font><br/>
<br/>
<font size="4">	</font><b><font size="4">BOGOMIR VNUČEC:</font></b><font size="4"> Spoštovani predsednik, hvala za besedo. Spoštovane članice in člani!</font><br/>
<font size="4">	Komisija podpira zelene investicije in trajnostni razvoj ter izraža podporo uvajanju mehanizmov za zagotovitev financiranja trajnostnih naložbenih priložnosti. V razpravi so člani Komisije zastavljali vprašanja, ki se nanašajo na uporabo evropske zelene obveznice za zbiranje sredstev na kapitalskih trgih za financiranje trajnostnih naložb. </font><br/>
<font size="4">	Na osnovi odgovorov se je Komisija za mednarodne odnose in evropske zadeve Državnega sveta soglasno odločila, da sprejme mnenje, da podpira Predlog stališča Republike Slovenije do predloga uredbe Evropskega parlamenta in Sveta o evropskih zelenih obveznicah. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala gospodu Vladimirju Vnučcu. Sedaj pa odpiram razpravo poslank in poslancev. Prvi se je k besedi prijavil dr. Trček. Izvolite.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Hvala lepa za besedo. Dobro jutro. </font><br/>
<font size="4">	Lorka bi rekel zeleno, ki te ljubim zeleno. Ampak ni vse tako zelo zeleno. Spomnite se pred kratkim smo imeli neko zgodbo o malo drugačnemu označevanju hladilnikov in se česa, ko se je izkazalo, da je nekaj kar piše gor A++ lahko najbolj požrešen hladilnik, ne pa eko na kvadrat.</font><br/>
<font size="4">	Dejansko, ko sem nekako poslušal tole, so se mi v glavi dve zadevi vrteli. Tisto poročilo rimskega kluba je nastalo še preden sta Pahor in Janša prišla v slovensko politiko. To je sedanji predsednik, če štejem še ZMS od leta 1978 v slovenski politiki.</font><br/>
<font size="4">	Drugič. Včeraj smo imeli obravnavo prostorske zakonodaje, kjer nekako moramo omogočiti možnost, da se nekdo, dajmo reči, uradno vseli, dobi hišno številko itd. v hišo brez fasade. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Kolega Trček, evropske zelene obveznice.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Ja, ja sem pri evropskih obveznicah. Ne me prekinjati, prosim lepo. Lahko se spokam. Bom rajši šel. Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala kolegu Trčku. Vidim, da interesa za razpravo ni več. </font><br/>
<font size="4">	Na glasovanje dajem Predlog stališča Republike Slovenije do predloga uredbe, ki se glasi: »Republika Slovenija pozdravlja prizadevanja za ureditev trga zelenih obveznic, zato tudi podpira sprejem predloga v sklopu katerega so določena pravila za uporabo oznake evropska zelena obveznica. Predlog vzpostavlja tudi sistem za registracije in nadzor podjetij, ki delujejo kot zunanji pregledovalci za zelene obveznice. Namen predloga je olajšati nadaljnji razvoj trga za visokokakovostne zelene obveznice, prispevati k uniji kapitalskih trgov, hkrati pa zmanjšati motnje na obstoječih trgih zelenih obveznic in tveganje </font><br/>
<br/>
<b><font size="4">4. TRAK: (ES) – 8.40</font></b><br/>
<br/>
<b><font size="4">	</font></b><font size="4">(nadaljevanje) navideznega zelenja na trgu tako bolje izkoristiti potencial enotnega trga in unije kapitalskih trgov za prispevanje k doseganju podnebnih in okoljskih ciljev. </font><br/>
<font size="4">	Republika Slovenija si bo prizadevala za sprejem predloga, ki omogoča prostovoljno uporabo oznak evropska obveznica, zagotavlja učinkovitost, transparentnost, primerljivost in kredibilnost evropskih zelenih obveznic ter spodbuja tržne udeležence k investiranju in izdajanju evropskih zelenih obveznic.«</font><br/>
<font size="4">	Obrazložitev glasu dr. Trček. Tri minute. Izvolite.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Hvala. Seveda bom glasoval proti. </font><br/>
<font size="4">	Proti bom glasoval zato, ker mi ne omogočite moje primarno delo poslanca, ker mi ne omogočite razvijanja misli. Sedaj pa sedem let vedno znova poslušam, recimo, ko pride vaš Franc Breznik in bluzi o 4.0, pa ga nič ne prekinjate. Ta Vlada je eno enoumje. Vlada se z odloki. 2700 ste jih prejeli v letu in pol. To je totalitarizem. Potem pa dodajte še samega sebe v svoji oni deklaraciji o totalitarizmih. </font><br/>
<font size="4">	Glasoval bom proti. Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Kolega Trček, ne omejujem vas jaz. Omejuje vas Poslovnik Državnega zbora.</font><br/>
<font size="4">	Postopkovno, gospod Trček.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Ne omejuje me poslovnik. V poslovniku lepo piše, da se pri točki razpravlja o točki dnevnega reda. In jaz sem hotel razpravljati o točki dnevnega reda. Vi ste me onemogočili. Nehajte to farso. Pustite mi, da odglasujem in potem zganjajte farso brez mene naprej. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Dr. Trček, jaz sem vas samo opozoril. Kolega Černigoj, kaj?</font><br/>
<br/>
<font size="4">	</font><b><font size="4">ANDREJ ČERNIGOJ (PS NSi): </font></b><font size="4">Obrazložitev glasu. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Obrazložitev glasu Andrej Černigoj. Izvolite.</font><br/>
<br/>
<font size="4">	</font><b><font size="4">ANDREJ ČERNIGOJ (PS NSi): </font></b><font size="4">Spoštovani gospod predsednik, hvala za besedo.</font><br/>
<font size="4">	Danes se nahajamo na Odboru za zadeve Evropske unije. Upam, da se bomo tako tudi obnašali, evropejsko. V svojem stališču bom svoje razloge tudi poskušal podati zakaj bom glasoval za zeleno obveznico. </font><br/>
<font size="4">	V preteklosti smo imeli, jaz to enačim tudi z Junkerjem, planom za Evropo. Jaz to vidim tak plan tudi na področju zelene politike in zelenih investicij, zato bom z velikim veseljem glasoval za. Želimo si, da ne samo Evropa, ampak celoten svet postopka bolj na zeleno. Vemo, da se soočamo z raznimi ekološkimi problemi, situacijami, ki jih bomo mogli v prihodnosti reševati ne samo na evropski strani, ampak tudi na celotnem svetovnem področju. Zato si želim, da bi take pristope, ne samo Evropa, ampak tudi ostali drugi svet povzemal in povzel dobro prakso, ki jo poskušamo tudi tukaj širiti. Zato še enkrat bom glasoval za. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala kolegu Černigoju. Obrazložitev glasu še gospod Doblekar.</font><br/>
<br/>
<font size="4">	</font><b><font size="4">BORIS DOBLEKAR (PS SDS): </font></b><font size="4"> Hvala lepa za besedo, predsednik. </font><br/>
<font size="4">	Jaz bom pa za razliko od poslanca SD to podprl in verjamem, da tudi moji kolegi. Zdi se mi prav, da glede na to, da so nas zmeraj polna usta zelenega, da vse takšne stvari tudi podpremo, ne da samo govorimo. Torej glasoval za.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala. </font><br/>
<font size="4">	Postopkovno, dr Trček.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Jaz sem zelo jasno povedal zakaj bom glasoval jaz proti, ne SD proti. In del poslancev je umno govorjenje. Ni premikanja vlakovnih kompozicij. Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Kolega Trček, izrekam vam opomin zaradi zlorabe poslovnika. </font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (1 član.)</font><br/>
<font size="4">	Ugotavljam, da je stališče sprejeto.</font><br/>
<font size="4">	S tem končujem 1. točko dnevnega reda. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – ZASEDANJE SVETA EVROPSKE UNIJE ZA KONKURENČNOST, RAZISKAVE, NOTRANJI TRG, INDUSTRIJA – BRUSELJ 28. IN 29. SEPTEMBER 2021.</font></b><font size="4"> Gradivo k točki smo prejeli od Vlade 23. 9. 2021 na podlagi 8. člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">	Naprošam državnega sekretarja na Ministrstvu za izobraževanje, znanost in šport dr. Mitjo Slavinca, da nam predstavi izhodišča </font><br/>
<br/>
<b><font size="4">5. TRAK: (ES) – 8.45</font></b><br/>
<br/>
<b><font size="4">	</font></b><font size="4">(nadaljevanje) za zasedanje Sveta v celoti. Izvolite.</font><br/>
<br/>
<font size="4">	</font><b><font size="4">DR. MITJA SLAVINEC:</font></b><font size="4"> Hvala lepa, gospod predsednik. Spoštovane poslanke in poslanci in ostali zbrani!</font><br/>
<font size="4">	Na dnevnem redu zasedanja Sveta za konkurenčnost, raziskave bo predvidoma sprejetje sklepov Sveta o globalnem pristopu k raziskavam in inovacijam. Tukaj izpostavljam, da gre za prednostne naloge tudi slovenskega predsedovanja v Svetu Evrope. In če izpostavim tisto najpomembnejše sporočilo je, da se s tem pristopa k raziskavam in inovacijam na način, da so usmerjene k spodbujanju mednarodnega sodelovanja na področju raziskav po načelu odprtosti in z uravnoteženimi načeli Evropske unije in nasploh strateške avtonomije.</font><br/>
<font size="4">	Nadalje bo ministrica profesorica Kustec na zasedanju Sveta vodila tudi izmenjavo mnenj med ministri o upravljanju in uresničevanju evropskega raziskovalnega prostora ERA, kjer prav tako ocenjujemo, da to lahko prav pomembno prispeva k krepitvi odpornosti evropske družbe in konkurenčnosti Evropske unije v globalnem merilu, na področju raziskav pa še posebej. </font><br/>
<font size="4">	Pod točko Razno dodajamo še, da bo podala informacijo o stanju pogajanj pri doseganju evropskih partnerstev in pa posebej izpostavljam ljubljansko deklaracijo o enakosti spolov na področju raziskav in inovacij. Prav tako bo pod razno tudi podana informacija o dinamiki približevanja tretjih držav k programu Obzorja Evrope in tukaj gre za mednarodno sodelovanje na področju raziskav, kar je za nas še toliko bolj pomembno.</font><br/>
<font size="4">	Zaključujem s tem, da se bo ministrica udeležila tudi pripravljalnega sestanka z generalnim sekretariatom Sveta in potem še z vodstvom Evropske šole v Bruslju. </font><br/>
<font size="4">	Predlagam Odboru, da stališča podpre. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala dr. Slavincu za predstavitev. Odpiram razpravo poslank in poslancev. Vidim, da interesa ni. </font><br/>
<font size="4">	Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za konkurenčnost, ki bo v Bruslju 28. in 29. 9. 2021.«</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<font size="4">	Končujem 2. točko dnevnega reda in 114. sejo Odbora za zadeve Evropske unije. Vsem skupaj želim lep in miren vikend.</font><br/>
<br/>
<b><font size="4">Seja je bila končana 24. septembra 2021 ob 8.48.</font></b>
</root>