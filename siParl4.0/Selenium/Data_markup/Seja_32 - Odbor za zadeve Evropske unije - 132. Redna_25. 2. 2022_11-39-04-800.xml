<root>
<h5 class="label"><span>Vsebina zapisa seje (v pregledu)</span></h5><div align="center"><br/>
<b><font size="4">REPUBLIKA SLOVENIJA<br/>
DRŽAVNI ZBOR<br/>
ODBOR ZA ZADEVE EVROPSKE UNIJE</font></b>
<p><b><font size="4">132. seja<br/>
<br/>
(25. februar 2021)</font></b></p></div><br/>
<b><font size="4"><br/>
Sejo je vodil mag. Marko Pogačnik, predsednik odbora.</font></b><br/>
<b><font size="4">Seja se je začela ob 9.02. </font></b><br/>
<br/>
<b><font size="4">1. TRAK: (SB)</font></b><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Spoštovane kolegice, spoštovani kolegi!</font><br/>
<font size="4">	Začenjam 132. sejo Odbora za zadeve Evropske unije. Obveščam vas, da so zadržani in da se današnje seje ne morejo udeležiti naslednji člani odbora: gospod Hršak, gospa Tomić, gospod Rajić, gospod Koprivc in gospod dr. Trček. Na seji kot nadomestni člani odbora s pooblastili sodelujejo gospa Tadeja Šuštar, nadomešča poslanca gospoda Černigoja in gospod Jože Lenart nadomešča poslanca gospoda Nika Prebila. Obveščam vas, da so na sejo povabljeni poslanci Evropskega parlamenta iz Republike Slovenije, urad predsednika Republike Slovenije, Kabinet predsednika Vlade ter predstavniki Vlade in Državnega sveta. Vse navzoče lepo pozdravljam!</font><br/>
<font size="4">	Prehajamo na določitev dnevnega reda seje odbora. S sklicem ste prejeli tudi dnevni red. Ker v poslovniškem roku nisem prejel predlogov za njegovo spremembo je določen takšen dnevni red seje kot ste ga prejeli s sklicem. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA SKLEPA SVETA O PODPISU V IMENU EVROPSKE UNIJE PROTOKOLA H KONVECIJI O MEDNARODNIH ZAVAROVANJIH NA PREMIČNI OPREMI V ZVEZI Z ZADEVAMI, KI SE NANAŠAJO NA KMETIJSKO, GRADBENIŠKO IN RUDARSKO OPREMO. </font></b><font size="4">Gradivo k točki smo prejeli od Vlade 10. februarja na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je danes. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za pravosodje kot matičnemu delovnemu telesu. Slednji ga je obravnaval na svoji 36. seji 17. februarja in sprejel mnenje, ki smo ga prejeli. Naprošam državnega sekretarja na Ministrstvu za pravosodje, da nam predstavi predlog sklepa in zlasti predlog stališča Republike Slovenije.</font><br/>
<b><font size="4">	</font></b><br/>
<b><font size="4">	JOSIP LUKENDA:</font></b><font size="4"> Hvala za besedo, spoštovani predsednik. Pod okriljem Uniderajt je bila 2001 sprejeta Konvencija o mednarodnih zavarovanjih na premični opremi. Skupaj z njo je bil sprejet tudi prvi protokol v zvezi z letalstvom. Leta 2009 je bil sprejet drugi protokol v zvezi z železniškimi voznimi sredstvi. Leta 2012 tretji protokol v zvezi z vesoljsko opremo in 2019 še protokol o kmetijski in gradbeniški in rudarski opremi. Ta za opredelitev kategorij opreme upravlja harmonizirani sistem svetovne carinske organizacije. Koncept konvencije s štirimi protokoli se uporablja na način, da osnovno predstavlja konvencija, njene določbe pa nato spreminja specifični protokol, ki spoštuje posebnosti zadevnega področja. </font><br/>
<br/>
<b><font size="4">2. TRAK: (SB) – 9.05</font></b><br/>
<br/>
<font size="4">(nadaljevanje) Konvencija kot taka se samostojno ne more uporabljati, zato je bil ob njenem sprejemu sprejet tudi prvi protokol o letalstvu. Trenutno sta v uporabi le konvencija in prvi protokol. Pričakuje se, da se bo v kratkem pričel uporabljati tudi protokol v zvezi z železniškimi voznimi sredstvi. </font><br/>
<font size="4">Četrti protokol je podpisalo 5 držav. Po vsebini konvencija ustvarja enoten sistem za ustvarjanje in za izvrševanje pravic zavarovanja na premični opremi visoke vrednosti. Pravila mednarodnega zasebnega prava, ki se sicer uporablja za tovrstno običajno opremo visoke vrednosti, niso bila ustrezna, saj se osredotočajo na kraj, kjer je locirana premičnina, vendar v zadevnih primerih gre za premičnine, ki se premikajo zunaj meja držav in če obstoje nejasnosti glede uporabe pravil, investitor tudi ne more oceniti tveganja investicije. Enoten sistem sedaj ustvarja jasnost glede pravic in obveznosti strank na področju letalstva, železniške opreme, veselja, rudarstva, kmetijske in gradbene opreme visoke vrednosti. Prav to naj bi pripomoglo k pospešitvi najemu premičnin, nakupov premičnin in kreditiranja takih investicij, ki koristijo tako državam uvoznicam kot izvoznicam premične opreme visoke vrednosti.</font><br/>
<font size="4">Evropska komisija je pripravila predlog sklepa Sveta v podpisu v imenu Evropske unije protokola h Konvenciji o mednarodnih zavarovanjih na premični opremi v zvezi z zadevami, ki se nanašajo na kmetijsko, gradbeniško in rudarsko opremo. S sprejetjem sklepa se omogoča podpis protokola za področja, ki so v izključni pristojnosti Evropske unije, ostala področja, ki jih ureja protokol so še vedno v pristojnosti držav članic. Zaradi tega morajo za pravni učinek konvencije in protokola tudi države članice same ratificirati instrument. S tem, ko protokol podpiše EU, zagotovi možnost nadaljnjega pristopa in ratifikacije s  strani držav članic ne da bi s tem kršile pravo Evropske unije.</font><br/>
<font size="4">	Pravno podlago za sprejem sklepa predstavlja 218. člen pogodbe o delovanju Evropske unije, ki določa sklepanje mednarodnih sporazumov EU ter 81. člen prav tako pogodbe o delovanju Evropske unije, ki omogoča sprejemanje zakonodaje za civilno čezmejno sodelovanje. </font><br/>
<font size="4">V skladu s členom 3 drugega odstavka /nerazumljivo/ spadajo nekatere določbe protokola o kmetijski, gradbeniški in rudarski opremi zaradi že sprejete zakonodaje Evropske unije na tem področju v obseg izključne zunanje pristojnosti Evropske unije, ker lahko vpliva na skupna pravila ali spremeni njihovo področje uporabe. Tako je možen vpliv protokola na področja, ki ga ureja Uredba številka 1215/2012 o pristojnosti in priznavanju ter izvrševanju sodnih odločb v civilnih in gospodarskih zadevah, Uredba 2015/848 o postopkih v primeru insolventnosti in Uredba številka 593/2008 z dne 17. junija 2008 o pravu, ki se uporablja za pogodbena obligacijska razmerja. </font><br/>
<font size="4">Protokol prav tako vsebuje rejo klavzulo, ki omogoča pristop organizacij za regionalno gospodarsko povezovanje. Hkrati zahteva tudi podajo izjave na katerem področju so države članice, organizacije prenesle pristojnost na organizacijo. Zaradi navedenega je predlogu sklepa Sveta EU priložena zahtevana izjava, ki opredeljuje področje pristojnosti Evropske unije in zajema področje treh zgoraj omenjenih uredb. Sprejem predloga sklepa podpirajo vse države članice tudi Republika Slovenija. Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Zahvaljujem se državnemu sekretarju gospodu Josipu Lukendi za to predstavitev. </font><br/>
<font size="4">	Na 81. seji 22. februarja gradivo k točki obravnavala tudi Komisija Državnega sveta za mednarodne odnose in evropske zadeve ter sprejela mnenje, ki smo ga prejeli. Za predstavitev mnenja Komisije Državnega sveta k točki naprošam člana komisije gospoda Bogomirja Vnučca.</font><br/>
<br/>
<b><font size="4">	BOGOMIR VNUČEC:</font></b><font size="4"> Hvala lepa. Bom zelo kratek.</font><br/>
<font size="4">	Komisija za mednarodne odnose in evropske zadeve pri Državnem svetu je soglasno sprejela mnenje, da podpira predlog stališča Republike Slovenije k predlogu sklepa sveta o podpisu v imenu Evropske unije protokola h Konvenciji o mednarodnih zavarovanjih na premični opremi v zvezi z zadevami, ki se </font><br/>
<br/>
<b><font size="4">3. TRAK: (SB) – 9.10</font></b><br/>
<br/>
<font size="4">(nadaljevanje) nanašajo na kmetijsko, gradbeniško in rudarsko opremo. </font><br/>
<font size="4">Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala za to predstavitev. Odpiram razpravo. Vidim, da interesa za razpravo ni. Ker je predlog stališča daljši in ga, če se strinjate ne bi bral v celoti, tako dajem na glasovanje predlog stališča Republike Slovenije kot je objavljen na četrti strani prejetega gradiva. Glasujemo. Navzočih je 10.</font><br/>
<font size="4">	Kdo je za? (6 članov.) Kdo je proti? (Nihče.)</font><br/>
<font size="4">	S tem ugotavljam, da je stališče sprejeto.</font><br/>
<font size="4">	S tem končujem tudi 1. točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – ZASEDANJE SVETA EVROPSKE UNIJE ZA PRAVOSODJE IN NOTRNAJE ZADEVE, BRUSELJ 3. IN 4. MAREC.</font></b><font size="4"> Gradivo k tej točki smo prejeli od Vlade Republike Slovenije 24. februarja na podlagi 8. člena Zakona o sodelovanju med Državnim zborom in Vlado v zadevah Evropske unije. Naprošam državnega sekretarja na Ministrstvu za pravosodje gospoda Josipa Lukendo, da nam predstavi izhodišče za udeležbo slovenske delegacije na delo zasedanja sveta, ki so bo nanašal na področje v pravosodju.</font><br/>
<br/>
<b><font size="4">	JOSIP LUKENDA:</font></b><font size="4"> Hvala za besedo. </font><br/>
<font size="4">	Delegacija Republike Slovenije se bo v prihodnjem tednu udeležila zasedanja Sveta za pravosodje in notranje zadeve, ki bo 3. in 4. marca v Bruslju. Prvi bodo zasedali ministri za notranje zadeve in drugi dan pravosodni. Na pravosodnem delu bodo obravnavani e-dokazi, dostop do zagovornika, boj proti rasizmu in antisemitizmu ter sovražnemu govoru in kaznivim dejanjem in sovraštva. Francosko predsedstvo bo predstavilo napredek v pogajanjih s parlamentom glede paketa e-dokazov. Medtem ko se je slovensko predsedstvo osredotočilo na rešitev problematike notifikacij, se je francosko odločilo za drugačno metodologijo, ki temelji na širšem pristopu in vključuje pet pomembnih elementov predloga, ki jih želijo nasloviti v dialogih s parlamentom. Svet in parlament namreč ostajata vsak sebi v svojih stališčih v ključnih vprašanjih iz uredbe o e-dokazih, si pa dejavno prizadevata za kompromis. Francosko predsedstvo je tudi izkazalo namero, da bo poleg vsebinskih pogajanj izvajalo tudi določene politične pritiske na parlament. Republika Slovenija zaradi pomena uredbe za čezmejno pridobivanje e-dokazov ves čas aktivno podpira iskanje kompromisa. V nadaljevanju bo francosko predsedstvo predstavilo kratko informacijo o stanju zakonodajnih predlogov v obravnavi. Ministri bodo na to opravili razpravo glede dostopa do zagovornika, šlo bo za prispevek Sveta za pravosodje k razpravam o vladavini prava. Komisija namreč v poročilu o vladavini prava za leto 2021 poudarja, da je za učinkovit pravosodni sistem potrebno, da lahko odvetniki svobodno svetujejo in zastopajo svoje stranke ter imajo odvetniške zbornice pomembno vlogo pri zagotavljanju neodvisnosti in poklicne integritete odvetnikov. Na ravni Evropske unije odvetniški polic je urejen v smislu svobode opravljanja storitev. Dve EU direktivi določata pravila in pogoje pod katerimi lahko odvetnik opravlja dejavnost v državi članici, ki ni država v kateri je pridobil kvalifikacije. Predsedstvo želi spodbuditi razmislek o morebitnih skupnih pravilih Evropske unije v zvezi z odvetniškim poklicem. Delo v tej smeri že poteka v okviru Sveta Evrope, kjer se Odbor za pravno sodelovanje ukvarja z možnostjo uvedbe novega evropskega pravnega instrumenta odvetniškem poklicu.</font><br/>
<font size="4">	Nadalje se bodo ministri posvetili temeljnim pravicam. Predsedstvo načrtuje odobritev sklepov Sveta v boju proti rasizmu in antisemitizmu. Boj proti rasizmu in antisemitizmu je ena izmed prioritet francoskega predsedstva. V ta namen so pripravili predlog sklepov sveta, ki sledi akcijskemu načrtu proti rasizmu in strategiji za boj proti antisemitizmu in podpori judovskemu življenju. Hkrati bo potekala razprava ministrov z direktorjem agencije za temeljne pravice Michaela O'Flaherty. Republika Slovenija podira prizadevanja institucije Evropske unije, ki slonijo na </font><br/>
<b><font size="4"> </font></b><br/>
<b><font size="4">4. TRAK: (SB) – 9.15</font></b><br/>
<br/>
<font size="4">(nadaljevanje) postulatih pravic iz temeljnih pogodb EU in listine EU o temeljnih pravicah, katerih cilj je odprava rasizma, antisemitizma in drugih izrazov ksenofobije z namenom oblikovanja skupnega družbenega prostora, v katerem so zastopani pluralizem, mnenje /nerazumljivo/, ne diskriminacija, strpnost, pravičnost in solidarnost. Prav tako pozdravljamo razpravo z direktorjem FRA(?) in pozdravljamo predlog sklepov, ki so bili usklajevanji v okviru delovne skupine FREMP(?). V nadaljevanju bodo ministri opravili še razpravo o predlogu sklepa sveta o sovražnem govoru in kaznivih dejanjih iz sovraštva, s katerim komisija predlaga razširitev seznama področij kaznivih dejanj, ki zahtevajo pristop Evropske unije, da bi tam vključeval tudi sovražni govor in kazniva dejanja iz sovraštva. Republika Slovenija podpira sporočilo Komisije Evropskemu parlamentu in svetu za večje vključevanje in zaščito v Evropi, vključitev sovražnega govora in kaznivih dejanj in sovraštva na evropski seznam kaznivih dejanj in cilj predloga sklepa sveta o vključitvi sovražnega govora in kaznivih dejanj in sovraštva med področja iz člena 83. prvega odstavka pogodbe o delovanju Evropske unije. </font><br/>
<font size="4">V prvem odstavku 83. člena je namreč določen izčrpen seznam področij na katerih lahko evropski parlament in svet vzpostavita minimalna pravila glede opredelitve kaznivih dejanj in sankcij, ki se uporabljajo v vseh državah članicah. Predlog sklepa se nanaša na prvi korak in v tej fazi še ne bo posegal v nacionalno materialno pravo, prav tako ne bo posegal v ukrepe, ki bi se lahko predlagali v nadaljevanju. Daje le možnost komisiji, da po izpeljanem posvetovanju z deležniki in opravljeni oceni učinka predlaga bodoče možne ukrepe na tem področju. Republika Slovenija pozdravlja napore komisije in predsedstva na tem področju, saj je bil boj proti sovražnemu govoru in kaznivim dejanjem in sovraštva tudi prioriteta našega predsedovanja in gre za nadaljevanje našega dela. Na tem srečanju bo Republiko Slovenijo na pravosodnem delu zasedanja zastopal državni sekretar Zlatko Ratej. Hvala za pozornost.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala državnemu sekretarju. Odpiram razpravo. Kolega mag. Rajh, beseda je vaša.</font><b><font size="4"> </font></b><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Hvala lepa.</font><br/>
<font size="4">	Rad bi se samo odzval na tisti del, ko govori o opravljanju odvetniškega poklica oziroma poenostavitvi opravljenega tega v vseh državah Evropske unije. Glede na to, da imamo ukrajinsko-rusko krizo, torej krizo v Ukrajini zaradi agresije, se lahko marsikaj zgodi in vemo, da v Sloveniji 160 tisoč ljudi nima dostopa do zdravstvene oskrbe, ker nimajo osebnega zdravnika in bi tudi na nivoju Evropske unije bil potreben tak pristop olajšanja opravljanja zdravniškega poklica za te ljudi potencialne begunce, če bodo prišli v Sloveniji, torej da se ta deregulira. Mogoče bi tudi s strani našega odbora podali predlog ali pa poziv Odboru za zdravje, da preuči možnost odprave obveznega članstva v Zdravniški zbornici ravno zaradi tega, da 160 tisoč naših ljudi lažje pride do zdravstvene oskrbe. Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Kolega Rajh, točka dnevnega reda je danes Svet Evropske unije za pravosodje in notranje zadeve, tako da jaz predlagam, da se držimo točke dnevnega reda. Vidim, da interesa za razpravo ni, zato dajem na glasovanje predlog sklepa, ki se glasi: Odbor za zadeve Evropske unije se seznani z izhodišči za udeležbo delegacije Republike Slovenije na zasedanje Sveta Evropske unije za pravosodje, ki bo v Bruslju 3. in 4. marca in jih podprl. Glasujemo. Navzočih je 10.</font><br/>
<font size="4">	Kdo je za? (6 članov.) Kdo je proti? (Nihče.)</font><br/>
<font size="4">	S tem ugotavljam, da je sklep sprejet.</font><br/>
<font size="4">	Končujem 2. točko dnevnega reda in s tem tudi 132. sejo Odbora za zadeve Evropske unije. </font><br/>
<br/>
<b><font size="4">5. TRAK: (SB) – 9.20</font></b><br/>
<br/>
<font size="4">(nadaljevanje) Vsem skupaj želim lep in miren vikend.</font><br/>
<br/>
<b><font size="4">Seja se je končala 25. februarja 2021 ob 9.20.</font></b>
</root>