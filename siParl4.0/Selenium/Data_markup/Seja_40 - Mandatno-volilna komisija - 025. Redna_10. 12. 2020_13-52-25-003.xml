<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA<br/>
DRŽAVNI ZBOR<br/>
MANDATNO VOLILNA KOMISIJA</font></b>
</p><p><b><font size="4">25. seja </font></b>
</p><p><b><font size="4"><br/>
(10. december 2020)</font></b>
</p><p></p></div><br/>
<b><font size="4">Sejo je vodil Ivan Hršak, predsednik komisije.</font></b>
<p><b><font size="4">Seja se je začela ob 9.02.</font></b>
</p><p>
</p><p><b><font size="4">1. TRAK: (ŠS)</font></b>
</p><p>
</p><p><b><font size="4">PREDSEDNIK IVAN HRŠAK:</font></b><font size="4"> Pričenjam 25. sejo Mandatno-volilne komisije. Vse članice in člane Komisije, vabljene ter ostale prisotne prav lepo pozdravljam. </font>
</p><p><font size="4">Obveščam vas, da so zadržani in se seje ne morejo udeležiti naslednje članice oziroma člani Komisije: Ferenc Horvat. Na seji kot nadomestni člani oziroma člani komisije s pooblastili pa sodelujejo Miha Kordiš nadomešča Mateja T. Vatovca, gospa Mojca Škrinjar gospo Anjo Bah Žibert, mag. Andrej Rajh nadomešča Mašo Kociper, Mateja Udovč nadomešča Janjo Sluga, Jerca Korče nadomešča Braneta Golubovića, Jani Prednik nadomešča Matjaža Hana in  pa Mojca Žnidarič nadomešča Gregorja Periča.</font>
</p><p><font size="4">S sklicem seje ste prejeli naslednji dnevni red: 1. Predlog za izvolitev v sodniško funkcijo na sodniško mesto vrhovnega sodnika na Vrhovnem sodišču Republike Slovenije; 2. Predlog za izvolitev v sodniško funkcijo na sodniški mesti okrožnih sodnic na Delovnem in socialnem sodišču v Ljubljani; 3. Predlog za izvolitev v sodniško funkcijo na sodniško mesto okrožne sodnice na delovnem sodišču v Mariboru; 4. Predlog sklepa o ugotovitvi prenehanja mandata članu programskega sveta RTV Slovenija. </font>
</p><p><font size="4">27. 11. 2020 sem predlagal  razširitev dnevnega reda seje z naslednjo točko, in sicer kot 5. točko: Predlog sklepa o spremembah sklepov o sestavi in imenovanja predsednika, podpredsednika, članov in namestnikov članov preiskovalne komisije o zagotavljanju zaščitne opreme ter ukrepih institucij in nosilcev javnih funkcij za zajezitev širjenja bolezni covid 19 od 1. 2. 2020 do odreditve predmetne parlamentarne preiskave.</font>
</p><p>
</p><p><font size="4">Želi kdo v imenu svoje poslanske skupine predstaviti stališče o predlogu za razširitev dnevnega reda? Če ne, glasujemo o predlagani razširitvi dnevnega reda z novo 5. točko. Glasujemo.</font>
</p><p><font size="4">Kdo je za? (18 članov.) Je kdo proti? (Nihče.)</font>
</p><p><font size="4">Ugotavljam, da je predlog sprejet.</font>
</p><p><font size="4"> </font>
</p><p><font size="4">Nekatera gradiva za današnjo sejo ste prejeli v varovani predal v sistemu Udis, saj vsebuje osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja vas prosim za predhodno opozorilo, saj moram v takem primeru v skladu s 101. členom Poslovnika sejo zapreti za javnost. </font>
</p><p>
</p><p><font size="4">Prehajamo na </font><b><font size="4">1. TOČKO DNEVNEGA REDA - PREDLOG ZA IZVOLITEV V SODNIŠKO FUNKCIJO NA SODNIŠKO MESTO VRHOVNEGA SODNIKA NA VRHOVNEM SODIŠČU REPUBLIKE SLOVENIJE</font></b><font size="4">, ki ga je Državnemu zboru predložil Sodni svet. Del gradiva je objavljen pri EPI, obrazložen predlog Sodnega sveta pa ste članice in člani zaradi varstva podatkov prejeli v varovani predal v sistemu Udis. K tej in k naslednjima dvema točkama dnevnega reda je vabljen predsednik Sodnega sveta dr. Erik Kerševan, ki ga prav lepo pozdravljam. </font>
</p><p><font size="4">Uvodna pojasnila: Sodni svet na podlagi 130. člena Ustave, prvega odstavka 23. člena Zakona o sodnem svetu ter prvega in tretjega odstavka </font>
</p><p>
</p><p><b><font size="4">2. TRAK (ŠS) – 9.05</font></b>
</p><p>
</p><p><font size="4">(nadaljevanje) 19. člena Zakona o sodniški službi Državnemu zboru predlaga, da na sodniško mesto vrhovnega sodnika na Vrhovnem sodišču Republike Slovenije izvoli dr. Primoža Gorkiča. Državni zbor je v predlogu za izvolitev dr. Primoža Gorkiča namesto vrhovnega sodnika na Vrhovnem sodišču Republike Slovenije že odločal na 19. seji, 14. julija letos, pri čemer pa kandidat ni prejel zadostnega števila glasov poslank in poslancev in ni bil izvoljen v sodniško funkcijo. </font>
</p><p><font size="4">V skladu s tretjim odstavkom 19. člena Zakona o sodniški službi lahko Sodni svet v primeru neizvolitve kandidata opravi ponovno izbiro med prijavljenimi kandidati, ki izpolnjujejo pogoje in ravna v skladu z določbami tega zakona ali pa odloči, da se razpis sodniškega mesta ponovi. Sodni svet v predlogu navaja, da je po neizvolitvi predlaganega kandidata v Državnem zboru in po prejemu izjav kandidatov, ki so sodelovali v prvem postopku, da pri vloženih kandidaturah vztrajajo med temi opravili in opravijo ponovno  izbiro. Tudi v ponovljenem izbirnem postopku je ugotovil, da zakonske kriterije za mesta vrhovnega sodnika na Vrhovnem sodišču na kazenskem oddelku najbolje izpolnjuje dr. Primož Gorkič. </font>
</p><p><font size="4">Kandidat izpolnjuje pogoje za izvolitev po drugem odstavku 12. člena Zakona o sodniški službi, ki določa, da je za vrhovnega sodnika lahko izvoljen univerzitetni učitelj  prava, ki izpolnjuje splošne pogoje za izvolitev v sodniško funkcijo, če je izvoljen najmanj v naziv izrednega profesorja. Sodni svet nam je 27. 11. 2020 posredoval tudi odločbo Pravne fakultete Univerze v Ljubljani o ponovni izvolitvi dr. Primoža Gorkiča v naziv izrednega profesorja za področje kazenskega prava. </font>
</p><p><font size="4">Predsednika Sodnega sveta, dr. Erika Kerševana, prosim za uvodno obrazložitev predloga. Izvolite, beseda je vaša.</font>
</p><p>
</p><p><b><font size="4">ERIK KERŠEVAN:</font></b><font size="4"> Gospod predsednik, hvala lepa. </font>
</p><p><font size="4">Spoštovane gospe poslanke, spoštovani gospodje poslanci, kot je uvodoma že bilo povedano, je danes pred vami, pred nami nekoliko izjemna situacija, kajti gre za predlog kandidata, ki ga je ta Mandatno-volilna komisija že potrdila z večino, pa kasneje ni bil izvoljen v Državnem zboru, ker mu je za izvolitev zmanjkalo nekaj glasov, ob tem, da  ni glasovalo skoraj tretjina poslancev. Pri tem je Sodni svet opravil, kot rečeno razpravo ali ponoviti ta predlog in se je odločil, da v tem primeru to izjemoma stori zaradi več razlogov. </font>
</p><p><font size="4">	Prvi, ampak seveda izhodiščni je, da imamo med Sodnim svetom in Državnim zborom vzpostavljeno razmerje vzajemnega spoštovanja, dobrega sodelovanja in to je nekaj, na čemur je treba graditi in na čemer si tudi želimo, da naše delo v prihodnje poteka. Prav zato se nam zdi, da je glede na pomen tega postopka treba omogočiti tudi Državnemu zboru ponoven razmislek o odločitvi za izvolitev tega kandidata, kajti, kar je seveda ključno v preteklem postopku je bil ta kandidat seveda predstavljen s strani Sodnega sveta kot strokovno najboljši v danem postopku, potem pa ni dobil potrebne večine oziroma je bil zavrnjen na seji Državnega zbora, ne da bi bili za to predstavljeni kakšni razlogi. </font>
</p><p><font size="4">	To je bilo za nas seveda presenečenje in glede na to, da izvolitev sodnikov rednih sodišč vključno z Vrhovnim sodiščem pomeni dolg, zahteven, strokovni postopek, ki bi tudi po evropskih standardih moral vedno temeljiti na strokovnih in objektivnih kriterijih ugotavljamo, da v tem primeru razlogi za tako odločitev Državnega zbora ne nam ne državljankam in državljanom niso bili razvidni. In sporočilo, da je nekdo lahko še tako priznan strokovnjak in izbran kot najboljši kandidat pa ne bo sodnik, ker se zdi, da v nekem trenutku ni politično všečen je sporočilo, za katerega sem prepričan, da ga ne želimo poslati državljankam in državljanom ne s Sodnega sveta ne s strani Državnega zbora. </font>
</p><p><font size="4">Ob tem seveda ta postopek oziroma ta izid postopka nakazuje tudi določen ustavno-pravni problem, kajti Sodni svet se po svoji ustavni vlogi kot samostojen, neodvisen, strokovni organ ne more in ne sme pogovarjati in dogovarjati </font>
</p><p>
</p><p><b><font size="4">3. TRAK (ŠS) – 9.10</font></b>
</p><p>
</p><p><font size="4">(nadaljevanje) z Državnim zborom, kateri kandidat ima morebitno politično podporo za izvolitev v Državnem zboru. Tukaj gre za izključno strokovni postopek in na tej podlagi bo Sodni svet vedno izbral tako kot do sedaj najboljšega kandidata in rezultat, da ta ne bi bil izvoljen v Državnem zboru ne pomeni zgolj signal temu kandidatu, pomeni tudi signal drugim kandidatom, da morda, tudi če bi razmišljali o kandidaturi za mesto sodnika in so izvrstni pravniki se za tega ne bi odločili, ker jim grozi neka politična zavrnitev oziroma politična negotovost. </font>
</p><p><font size="4">Jaz mislim, da in seveda Sodni svet z menoj je ta kandidat odličen kandidat, da je izkazal s svojim strokovnim delom vse, kar je potrebno za to, da bo odlično opravljal funkcijo vrhovnega sodnika na kazenskem oddelku in zavrnitev tega kandidata oziroma zavračanje kandidatov za Vrhovno sodišče tudi v tem trenutku lahko pomeni ali vodi celo do blokade dela tega sodišča, ki nove sodnike potrebuje.</font>
</p><p><font size="4">Če se še enkrat uzremo na strokovne reference prof. dr. Primoža Gorkiča, lahko ugotovimo, da je opravil izvrstno akademsko kariero, dosegel visok akademski naziv in tudi seveda je danes prepoznan kot eden najboljših kazensko-pravnih strokovnjakov v Republiki Sloveniji. Tudi kot predavatelj na Pravni fakulteti je opravil pravniški državni izpit, je delal v praksi kot strokovni sodelavec tako na Vrhovnem sodišču kot tudi na Državnem tožilstvu. Opravljal je raziskovalno delo tudi v tujini, torej združil je tisto, kar je prepoznano v postopku kot najboljša kombinacija, najboljše združevanje teorije in prakse. </font>
</p><p><font size="4">Seveda je res, da ni karierni sodnik, logično, da hkrati v postopkih oziroma osebnem razvoju posameznik ne more opravljati dve strokovno tako zahtevni karieri, kot je akademska kariera na Pravni fakulteti in še kariera sodnika. Prav zato, da pa sistem ne bi bil zaprt je zakon določil, da lahko kandidirajo v sodne funkcije na sodne funkcije tudi tisti, ki so se izkazali za akademsko odličnostjo. To ni pogosto, je pa to eden od takih primerov in to, da seveda ni opravljal pred tem sodniške funkcije je preprosto dejstvo, ki temelji na zakonu in zakonskih možnostih in seveda tudi na prav tej rešitvi, ki prepustnost, odprtost sodnega sistema omogoča.</font>
</p><p><font size="4">Ob tem seveda kaže dodati, da tega, da ni bil karierni sodnik, ampak akademik v postopku kot slabost ni ocenil noben od akterjev, ki je v takih postopkih udeležen, tako Vrhovno sodišče, kot predsednik Vrhovnega sodišča, ki sta podala mnenji, torej vsi tisti, ki so ob Sodnem svetu v tem postopku udeleženi, so prav tega kandidata podprli kot najboljšega, torej sodniki sami. Tudi na Sodnem svetu, ki ga že drugič podprl s soglasjem, je šest sodnikov, kar pomeni tudi v okviru sodnega sveta je bi lahko rekli celoten del, ki predstavlja sodnike tudi tega kandidata podprl.</font>
</p><p><font size="4">Tako, da jaz menim, da je prav, da se o tem kandidatu opravi ponovna razprava. Naš predlog smo seveda pripravljeni danes in tu še dodatno utemeljiti, če je potrebno ob vsem že izkazanem in da se seveda opravi razmislek in odločitev na način, ki bo tudi javno dala prepoznati, da so odločitve o tem, kdo bo sodnik, kdo bo sodnik rednega sodišča utemeljene na objektivnih, strokovnih in nepolitičnih kriterijih.</font>
</p><p><font size="4">Zato glede na navedeno Sodni svet predlaga, da Državni zbor izrednega profesorja Primoža Gorkiča izvoli na mesto vrhovnega sodnika. Hvala lepa.</font>
</p><p>
</p><p><b><font size="4">PREDSEDNIK IVAN HRŠAK:</font></b><font size="4"> Hvala lepa za to dodatno obrazložitev. </font>
</p><p>
</p><p><font size="4">Sedaj pa odpiram razpravo članic in članov komisije. Želi kdo razpravljati? (Ne.) Če ne, zaključujem razpravo in na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto vrhovnega sodnika na Vrhovnem sodišču Republike Slovenije izvoli dr. Primož Gorkič.« Glasujemo.</font>
</p><p>
</p><p><b><font size="4">4. TRAK (ŠS) – 9.15</font></b>
</p><p>
</p><p><font size="4">(nadaljevanje) Kdo je za? (10 članov.) Je kdo proti? (6. članov.)</font>
</p><p><font size="4">Ugotavljam, da je sklep sprejet. </font>
</p><p>
</p><p><font size="4">Zaključujem to točko dnevnega reda. </font>
</p><p>
</p><p><font size="4">Prehajamo na </font><b><font size="4">2. TOČKO DNEVNEGA REDA - PREDLOG ZA IZVOLITEV V SODNIŠKO FUNKCIJO NA SODNIŠKI MESTI OKROŽNIH SODNIC NA DELOVNEM IN SOCIALNEM SODIŠČU V LJUBLJANI, </font></b><font size="4">ki ju je Državnemu zboru predložil Sodni svet. Del gradiva je objavljen pri EPI, obrazložena predloga Sodnega sveta pa ste zaradi varstva podatkov prejeli v varovani predal v sistem Udis. </font>
</p><p><font size="4">Uvodna pojasnila: Sodni svet na podlagi 130. člena Ustave, prvega odstavka 23. člena Zakona o sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniški mesti okrožnih sodnic na Delovnem in socialnem sodišču v Ljubljani izvoli mag. Jernejo Pečnik Zadel in Mojco Vrh.</font>
</p><p><font size="4">Predsednika Sodnega sveta dr. Erika Kerševana tudi tokrat prosim za uvodno obrazložitev predloga. Izvolite.</font>
</p><p>
</p><p><b><font size="4">ERIK KERŠEVAN:</font></b><font size="4"> Hvala lepa, gospod predsednik. </font>
</p><p><font size="4">Spoštovane gospe poslanke, spoštovani gospodje poslanci, na tej in naslednji točki obravnavamo kandidature za mesta sodnikov oziroma sodnic na Delovnem in socialnem sodišču v Ljubljani in v Mariboru pri naslednji točki. Pri tej točki pa je Sodni svet opravil postopek in izbral dve kandidatki za zasedbo mest, ki sta seveda z vidika varstva pravic delavcev in varstva seveda socialnih pravic še kako pomembni. </font>
</p><p><font size="4">Pri tem gre za kombinacijo kandidatk, ki ena prihaja, od katerih ena prihaja iz vrst strokovnih sodelavcev na sodišču z neposrednim poznavanjem dela sodišča samega, druga pa izven sodišča z izkušnjami iz dela Zavoda za pokojninsko in invalidsko zavarovanje in zastopanja torej tega organa, tega zakova kot stranke v sodnih postopkih, torej tudi z bogatim poznavanjem sodne prakse. </font>
</p><p><font size="4">Tako, da je Sodni svet mag. Jernejo Pečnik Zadel kot strokovnjakinjo tega področja, ki se je do sedaj izkazala s svojim delom tako na navedenem Zavodu kot z delom na sodiščih izbral kot eno od dveh najboljših kandidatk, drugo kandidatko Mojco Vrh pa iz vrst strokovnih sodelavk oziroma sodelavcev, ki je svojo delo uspešno opravljala in se pri tem tudi odlikovala tako na Delovnem in socialnem sodišču kot na Vrhovnem sodišču Republike Slovenije.</font>
</p><p><font size="4">Glede na navedeno v imenu Sodnega sveta predlagam Državnemu zboru, da ju potrdi in izvoli na meso okrožnih sodnic na Delovnem in socialnem sodišču v Ljubljani. Hvala lepa.</font>
</p><p>
</p><p><b><font size="4">PREDSEDNIK IVAN HRŠAK:</font></b><font size="4"> Hvala lepa za dodatno obrazložitev.</font>
</p><p>
</p><p><font size="4">Sedaj pa odpiram razpravo članov in članic komisije. Želi kdo razpravljati? (Ne.) Če ne, zaključujem razpravo in na glasovanje dajem naslednja predloga sklepov, prvi: »Mandatno- volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrožne sodnice na Delovnem in socialnem sodišču v Ljubljani izvoli mag. Jerneja Pečnik Zadel.« Glasujemo.</font>
</p><p><font size="4">Kdo je za? (15 članov.) Je kdo proti? (Nihče.)</font>
</p><p><font size="4">Ugotavljam, da je sklep sprejet.</font>
</p><p>
</p><p><font size="4">Prehajamo še na drugi predlog sklepa: »Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrožne sodnice na Delovnem in socialnem sodišču v Ljubljani izvoli Mojca Vrh.« Glasujemo. </font>
</p><p><font size="4">Kdo je za? (14 članov.) Je kdo proti? (Nihče.)</font>
</p><p><font size="4">Ugotavljam, da je sklep sprejet. </font>
</p><p>
</p><ul>
<ul><font size="4">S tem zaključujem to točko dnevnega reda.</font></ul>
</ul>

<p><font size="4">Prehajamo na </font><b><font size="4">3. TOČKO DNEVNEGA REDA - PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKROŽNE SODNICE NA DELOVNEM SODIŠČU V MARIBORU</font></b><font size="4">, ki ga je Državnemu zboru predložil Sodni svet. Del gradiva je objavljen pri EPI, obrazložen predlog Sodnega sveta pa ste zaradi varstva podatkov prejeli v varovani predal v sistemu Udis. </font>
</p><p><font size="4">Uvodna pojasnila: Sodni svet na podlagi 130. člena Ustave, prvega odstavka </font>
</p><p>
</p><p><b><font size="4">5. TRAK (ŠS) – 9.20</font></b>
</p><p>
</p><p><font size="4">(nadaljevanje) 23. člena Zakona o sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniško mesto okrožne sodnice na Delovnem sodišču v Mariboru izvoli mag. Sabino Goričan Podbrežnik. </font>
</p><p><font size="4">Predsednika Sodnega sveta dr. Erika Kerševana tudi tokrat prosim za uvodno obrazložitev. Izvolite, </font>
</p><p>
</p><p><b><font size="4">ERIK KERŠEVAN:</font></b><font size="4"> Hvala lepa. </font>
</p><p><font size="4">Navedeni postopek je prav tako bil zaključen z izborom odlične kandidatke mag. Sabine Goričan Podbrežnik, ki je ob svojem strokovnem delu dosegla tudi akademski naziv in je v svoji dosedanji strokovni poti opravljala delo prav na Delovnem sodišču v Mariboru, vmes tudi krajši čas na Vrhovnem sodišču, kot višja pravosodna svetovalka. S tem je seveda pridobila vse znanje in izkušnje, kar je bilo ugotovljeno tudi v konkretnem postopku, da bo lahko takoj prevzela učinkovito opravljanje navedene sodniške funkcije, kar bo seveda zagotovilo učinkovito odločanje o pravicah in obveznosti seveda strank na Delovnem sodišču v Mariboru. </font>
</p><p><font size="4">Zato predlagamo Državnemu zboru, da kandidatko izvoli na mesto okrožne sodnice. Hvala lepa. </font>
</p><p>
</p><p><b><font size="4">PREDSEDNIK IVAN HRŠAK:</font></b><font size="4"> Hvala lepa za dodatno obrazložitev.</font>
</p><p>
</p><p><font size="4">Sedaj pa odpiram razpravo članic oziroma članov komisije. Želi kdo razpravljati? (Ne.) Če ne, zaključujem razpravo in na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrožne sodnice na Delovnem sodišču v Mariboru izvoli mag. Sabina Goričan Podbrežnik.« Glasujemo. </font>
</p><p><font size="4">Kdo je za? (15 članov.) Je kdo proti? (Nihče.)</font>
</p><p><font size="4">Ugotavljam, da je sklep sprejet. </font>
</p><p>
</p><p><font size="4">S tem zaključujem tudi to točko dnevnega reda. </font>
</p><p><font size="4">Gospodu Eriku Kerševanu se zahvaljujem za sodelovanje in želim še naprej uspešno delo. </font>
</p><p>
</p><p><font size="4">Prehajamo na </font><b><font size="4">4. TOČKO DNEVNEGA REDA - PREDLOG SKLEPA O UGOTOVITVI PRENEHANJA MANDATA ČLANU PROGRAMSKEGA SVETA RTV SLOVENIJA.</font></b><font size="4"> Gradivo za to točko dnevnega reda ste prejeli v sistem Udis, na spletni strani pa je objavljeno delovno gradivo predloga sklepa.</font>
</p><p><font size="4">Uvodna pojasnila: Državni zbor je na podlagi šeste alinee šestega odstavka 17, člena Zakona o Radio televiziji Slovenija 14. decembra 2017 sprejel sklep o imenovanju petih članov programskega sveta RTV Slovenija s katerim je za člana programskega sveta RTV Slovenija za dobo štirih let imenoval tudi Igorja Prodnika. Igor Prodnik je Mandatno-volilni komisiji 25. novembra 2020 posredoval odstopno izjavo s tega mesta. Četrti odstavek 18. člena Zakona o Radio televiziji Slovenija v primeru odstopa člana predvideva predčasno prenehanje mandata člana programskega sveta RTV  Slovenija. Ista določba še določa, da se člana, ki mu je predčasno prenehal mandat nadomesti po postopku, ki je predviden za imenovanje oziroma izvolitev članov programskega sveta.</font>
</p><p><font size="4">Predlagam, da določimo besedilo sklepa o prenehanju mandata članu programskega sveta RTV Slovenija, ki ga bomo posredovali Državnemu zboru. Predlagam tudi, da po odločitvi Državnega zbora o prenehanju mandata članu programskega sveta RTV Slovenija Mandatno volilna komisija pozove poslanske skupine, da predlagajo kandidate za novo članico oziroma člana, ki bo imenovan za preostanek mandata člana, ki mu je predčasno prenehal mandat. Rok za posredovanje predlogov kandidatov bi bil do vključno srede 6. januarja 2021. </font>
</p><p>
</p><p><font size="4">Želi kdo besedo? (Ne.) Če ne, zaključujem razpravo in na glasovanje dajem naslednji predlog sklepa: Mandatno-volilna komisija predlaga Državnemu zboru, da na podlagi četrtega odstavka 18. člena Zakona o RTV Slovenija in 112. člena Poslovnika Državnega zbora sprejme naslednji sklep: »Ugotovi se, da je Igor Prodnik podal odstopno izjavo z mesta člana programskega sveta RTV Slovenija, zato mu preneha mandat člana programskega sveta RTV Slovenija imenovanega na podlagi šeste alinee šestega odstavka 17. člena Zakona o RTV Slovenija.« Glasujemo. </font>
</p><p>
</p><p><b><font size="4">6. TRAK (ŠS) – 9.25</font></b>
</p><p>
</p><p><font size="4">(nadaljevanje) Kdo je za? (17 članov.) Je kdo proti? (Nihče.)</font>
</p><p><font size="4">Ugotavljam, da je sklep bil sprejet. </font>
</p><p>
</p><p><font size="4">Sedaj pa glasujemo še o naslednjem predlogu sklepa: Mandatno-volilna komisija po odločitvi Državnega zbora o prenehanju mandata člana programskega sveta RTV Slovenija pozove poslanske skupne, da ji do vključno srede, 6. 1. 2021 posredujejo predloge kandidatov za članico ali člana programskega sveta RTV Slovenija, ki bo imenovana oziroma imenovan na podlagi šeste alinee šestega odstavka 17. člena Zakona o RTV Slovenija za preostanek mandata člana, ki mu je predčasno prenehal mandat.« Glasujemo. </font>
</p><p><font size="4">Kdo je za? (18 članov.) Je kdo proti? (Nihče.)</font>
</p><p><font size="4">Ugotavljam, da je sklep sprejet. </font>
</p><p>
</p><p><font size="4">Zaključujem to točko dnevnega reda. </font>
</p><p>
</p><p><font size="4">Prehajamo na </font><b><font size="4">5. TOČKO DNEVNEGA REDA - PREDLOG SKLEPA O SPREMEMBAH SKLEPOV O SESTAVI IN IMENOVANJA PREDSEDNIKA, PODPREDSEDNIKA, ČLANOV IN NAMESTNIKOV ČLANOV PREISKOVALNE KOMISIJE O ZAGOTAVLJANJU ZAŠČITNE OPREME TER UKREPIH INSTITUCIJ IN NOSILCEV JAVNIH FUNKCIJ ZA ZAJEZITEV ŠIRJENJA BOLEZNI COVID 19 OD 1. 2. 2020 DO ODREDITVE PREDMETNE PARLAMENTARNE PREISKAVE.</font></b>
</p><p><font size="4">	Kot gradivo za to točko dnevnega reda ste prejeli: delovno gradivo predloga sklepa, ki je objavljeno na spletnih straneh Državnega zbora z razširitvijo seje in obvestilo poslanske skupine Slovenske demokratske stranke z dne 26. 11. 2020, ki ste ga prejeli v sistemu Udis.</font>
</p><p><font size="4">Uvodno pojasnilo: V skladu s sklepom o sestavi in imenovanju predsednika, podpredsednika, članov in namestnikov članov navedene preiskovalne komisije ima poslanska skupina Slovenske demokratske stranke v preiskovalni komisiji enega člana in enega namestnika člana, in sicer je bila za članico imenovana Alenka Jeraj, ki je bila imenovana tudi za predsednico Komisije, za namestnico članice pa Suzana Lep Šimenko. Navedena poslanska skupina predlaga, da se za članico in predsednico namesto Alenke Jeraj imenuje Suzana Lep Šimenko, za namestnico članice pa Nada Brinovšek. V skladu s tem predlogom je pripravljen predlog sklepa, ki ste ga prejeli kot delovno gradivo. </font>
</p><p>
</p><p><font size="4">Želi kdo o tem razpravljati? (Ne.) Če ne, zaključujem razpravo in na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep o spremembah sklepa o sestavi in imenovanju predsednika, podpredsednika, članov in namestnikov članov preiskovalne komisije o zagotavljanju zaščitne opreme ter ukrepih institucij in nosilcev javnih funkcij za zajezitev širjenja bolezni covid 19 od 1. 2. 2020 do odreditve predmetne parlamentarne preiskave v predlaganem besedilu.« Glasujemo. </font>
</p><p><font size="4">Kdo je za? (16 članov.) Je kdo proti? (Nihče.)</font>
</p><p><font size="4">Ugotavljam, da je sklep sprejet.</font>
</p><p><font size="4"> </font>
</p><p><font size="4">Zaključujem to točko dnevnega reda in 25. redno sejo Mandatno-volilne komisije. Zahvaljujem se vam za sodelovanje. </font>
</p><p>
</p><p><b><font size="4">Seja je bila končana 10. decembra 2020 ob 9.31. </font></b></p>
</root>