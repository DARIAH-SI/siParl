<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">105. redna seja</font></b></p></div><div align="center"><b><font size="4">(14. maj 2021)</font></b></div><br/>
<br/>
<b><font size="4">Sejo je vodil mag. Marko Pogačnik, predsednik odbora.</font></b><br/>
<b><font size="4">Seja se je začela ob 9.01.</font></b><br/>
<br/>
<b><font size="4">1. TRAK: (IP)</font></b><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Spoštovani kolegice in kolegi, začenjam s 105. sejo Odbora za zadeve Evropske unije.</font><br/>
<font size="4">Obveščam vas, da sta se za sejo opravičila poslanca gospod Hršak, Ivan, in gospod Zmago Jelinčič Plemeniti. Kot nadomestne poslanke pa na seji poslanka gospa Nada Brinovšek nadomešča poslanca gospoda Leona Merjasca in pa poslanka gospa Suzana Lep Šimenko nadomešča poslanca gospoda Janeza Moškriča. </font><br/>
<font size="4">Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, kabinet predsednika Vlade ter predstavniki Vlade in Državnega sveta. Vse navzoče prav lepo pozdravljam. </font><br/>
<font size="4">Prehajamo na določitev dnevnega reda seje odbora. S sklicem seje ste prejeli dnevni red seje odbora. Ker v poslovniškem roku nisem prejel predlogov za njegovo spremembo, je določen takšen dnevni red seje, kot ste ga prejeli s sklicem. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA – ZASEDANJE SVETA EVROPSKE UNIJE ZA IZOBRAŽEVANJE, MLADINO, KULTURO IN ŠPORT V BRUSLJU, 17. IN 18. MAJ. </font></b><br/>
<font size="4">Za besedo je zaprosil Nik Prebil. </font><br/>
<font size="4">Nik Prebil, beseda je vaša. </font><br/>
<br/>
<b><font size="4">NIK PREBIL (PS LMŠ): </font></b><font size="4">Hvala lepa, spoštovani predsednik, kolegice in kolegi, lepo pozdravljeni. </font><br/>
<font size="4">Moj postopkovni predlog je sledeči. Zdaj v LMŠ že dalj časa opozarjamo na potencialno protiustavnost in pa protizakonitost zakonodajnega postopka v tem Državnem zboru. In tudi delo na teh delovnih telesih je del tega zakonodajnega postopka. In Državni zbor ima po Ustavi 90 poslancev, kar pa je v zakonodajnem delu tudi na tem odboru danes kršeno. Namreč, vsi poslanci pravice glasovanja nimajo. </font><br/>
<font size="4">Zdaj pa, zakaj. Zato ker jim je pač koalicija z nekaj prijatelji oziroma partnerji že 49. dan krši namerno to pravico, saj blokira protipravno delovanje Državnega zbora s tem, da drži mesta, ki jim glede na velikost ne pripadajo. In mi temu v LMŠ nasprotujemo, ker to postavlja pod vprašaj legitimnost delovanja Državnega zbora. Ker res želimo, da se te zadeve uredijo, in ker je Odbor za zadeve Evropske unije eden pomembnejših odborov, nenazadnje imamo danes nekaj točk na dnevnem redu, ki so pomembne, niso pa vezane na rok, da moramo to opraviti ta trenutek, vas, spoštovani predsednik, jaz kot podpredsednik tega odbora vljudno prosim, da sejo prekinete in jo lahko nadaljujemo takoj, ko bo Kolegij, ki je sklican za danes, opravil svoje delo in, se pravi, pozicijo mest, ki jih morajo biti med opozicijo in koalicijo seveda zakonsko ustrezna, tudi uredil.</font><br/>
<font size="4">Tako da jaz vas lepo prosim, da sejo prekinete, no.</font><br/>
<font size="4">Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Ja, spoštovani Nik Prebil, hvala za ta vaš postopkovni predlog. Vaš postopkovni predlog dajem na glasovanje, in sicer predlog, da se seja prekine. Glasujemo.</font><br/>
<font size="4">Kdo je za? (3 člani.) Kdo je proti? (7 članov.)</font><br/>
<font size="4">Ugotavljam, da predlog ni sprejet. </font><br/>
<br/>
<font size="4">Zasedanje Sveta Evropske unije za izobraževanje, mladino, kulturo in šport, Bruselj, 17. in 18. maj, gradivo smo prejeli od Vlade 6. maja na podlagi 8. člena Zakona o sodelovanju med Državnim zborom in Vlado v zadevah Evropske unije. Naprošam … </font><br/>
<br/>
<b><font size="4">2. TRAK: (IP) – 9.05</font></b><br/>
<br/>
<font size="4">	</font><b><font size="4">NIK PREBIL (PS LMŠ) /izklopljen mikrofon /: </font></b><font size="4">Lahko postopkovno … </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: … </font></b><font size="4">ministra. Naprošam državnega sekretarja, dr. Mitja Slavinca, za izobraževanje, znanost in šport, da nam predstavi izhodišča za del zasedanja Sveta, ki se bo nanašal na področje izobraževanja, mladine in športa. </font><br/>
<font size="4">	Nik Prebil, še en postopkovni predlog, ja. </font><br/>
<br/>
<font size="4">	</font><b><font size="4">NIK PREBIL (PS LMŠ): </font></b><font size="4">Ja, hvala lepa. </font><br/>
<font size="4">	Predsednik, meni je zelo žal, in tudi za kolegice in kolege, da to prekinitev niste potrdili, glede na to da ne gre za točke, ki so vezane na rok in morajo biti obravnavane ta trenutek. Lahko bi nadaljevali s sejo takoj po koncu Kolegija in, a veste, to, kar je predlagano zdaj, da se ta delovna mesta uredijo, pač na neko prvo žogo … </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Kakšen je vaš postopkovni predlog? </font><br/>
<br/>
<font size="4">	</font><b><font size="4">NIK PREBIL (PS LMŠ): </font></b><font size="4">… je to težko. Ja, takoj, predsednik. </font><br/>
<font size="4">	Poslušati, ker smo videli, da so stvari že marsikatere padle tudi na vašo pobudo. In očitno zgolj ta moj poziv ni dovolj in jaz, spoštovani predsednik, napovedujem obstrukcijo Poslanske skupine LMŠ pri tem delovnem telesu, ker pač ne moremo sodelovati pri nečem, kar je očitna uzurpacija zakonodajne veje oblasti, vsaj dokler te stvari ne bodo ustrezne urejene. </font><br/>
<font size="4">	Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala. </font><br/>
<font size="4">Predstavitev dr. Mitja Slavinec. </font><br/>
<br/>
<b><font size="4">DR. MITJA SLAVINEC: </font></b><font size="4">Hvala lepa, gospod predsednik. </font><br/>
<font size="4">Torej, naj uvodoma poudarim, da ob koncu vsakega zasedanja Slovenija potem tudi predstavi svoje prioritete v času predsedovanja Svetu EU. Sedaj pa po točkah. Ministri za izobraževanje bodo predvidoma sprejeli sklepe Sveta o pravičnosti in vključenosti v izobraževanje in usposabljanje. In ker Slovenija meni, da je to torej, izobraževanje, usposabljanje, izrednega pomena pri naslavljanju neenakosti in dostopov ter zato sklepe podpira. Še posebej pa tukaj poudarjamo, da bo v okviru načrta za bodočnost se pričela izvajati tudi nacionalna študija s ciljem preučiti te potrebe in kako doseči najbolj ranljive skupine. </font><br/>
<font size="4">Druga točka bo vezana na evropske univerze. In izpostavljamo, da bo prvič, bodo evropska sredstva namenjena tudi strateškemu povezovanju visokošolskih in drugih inštitucij in na ta način se v bistvu udejanjijo, naslednji korak, pred časom, dolgim časom že zastavljanje bolonjske reforme visokošolskega prostora in pa ministrska razprava bo usmerjena tudi v program za preobrazbo visokega šolstva in tudi tukaj bo Slovenija podprla skupno delo dveh delovnih skupin. </font><br/>
<font size="4">Ministri za mladino bodo predvidoma sprejeli sklepe Sveta o upravljanju na več ravneh pri spodbujanju mladih, da sodelujejo v procesih odločanja in Slovenija podpira krepitev vloge mladinskih organizacij in posledično seveda tudi kakovostno mladinsko delo. Druga točka bo pa vezana na pristop do mladinskih politik s poudarkom na pravicah mladih, kjer prav tako Slovenija podpira soudeležbo, vključenost, pravičnost in nediskriminacijo, pa odgovornost in preglednost na tem področju. </font><br/>
<font size="4">Še zadnja točka, kjer pa bodo ministri za šport sprejemali sklepe, povezane o inovacijah v športu, in Slovenija je temu dokumentu prav tako naklonjena, saj vključuje referenco na evropski model športa, ki bo eden od dokumentov v okviru tudi našega predsedovanja. </font><br/>
<font size="4">In na koncu še nekaj, povezano s športno diplomacijo, kjer je prav tako ocena, da gre za močno orodje diplomacije, saj šport presega tako jezikovne, družbene, kulturne in verske razlike in zaradi tega lahko ob sami športni diplomaciji ključno in pomembno pripomore tudi h gospodarski diplomaciji in diplomaciji sicer. </font><br/>
<font size="4">Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju dr. Slavincu za predstavitev. </font><br/>
<font size="4">Sedaj pa naprošam še ministra za kulturo dr. Vaska Simonitija, da nam predstavi izhodišča. </font><br/>
<br/>
<b><font size="4">3. TRAK: (IP) – 9.10</font></b><br/>
<br/>
<b><font size="4">DR. VASKO SIMONITI: </font></b><font size="4">Hvala lepa. </font><br/>
<font size="4">Torej, v ponedeljek in torek imamo to zasedanje Sveta Evropske unije za izobraževanje, mladino, kulturo, šport v Bruslju in na Svetu za mladino, znanost, kulturo in šport bodo na dnevnem redu sprejem naslednjih nezakonodajnih aktov, sklep Sveta o okrevanju, odpornosti, vzdržljivosti kulture in kreativnih sektorjev, to bomo sprejeli. Potem sklep Sveta o evropskih medijih v digitalni akciji, torej dekadi, akcijski načrt za podporo, okrevanje, preobrazbi sprejetja. Ti sklepi so vsi torej usklajeni na ravni držav članic, upoštevajo subsidiarne pristojnosti držav glede kulturnih in medijskih politik, hkrati pa izkazujejo seveda potrebo, da se tudi na ravni EU torej harmonizirajo ti ukrepi, ki zadevajo enakovredne pogoje na trgu in upoštevajo različne vire financiranja. </font><br/>
<font size="4">V okviru orientacijske razprave, torej kot tretja točka, bo pa samo torej, kot sem rekel, orientacijska razprava o diverzifikaciji finančnih virov in ukrepov za ohranjanje in varstvo evropske kulturne dediščine. In tudi tukaj je Republika Slovenija oziroma ministrstvo, podpira razpravo, ker meni, da je potrebno na evropski ravni, torej na ravni Evropske unije, in na nacionalni ravni povezati vire financiranja, ker gre za področje, kjer to zagotavlja večjo fleksibilnost tako projektov kot seveda samega financiranja. </font><br/>
<font size="4">Potem imamo še točko razno, v kateri bom skušal opozoriti na to, torej seznaniti vse kolege in kolegice, torej v zvezi s tem, da smo, torej da je Slovenija, ima evropsko prestolnico kulturo, za kulturo, in kako bo v tem primeru seveda delovalo sodelovanje med država, ker gre za Novo Gorico in za sosednjo Gorico, in hkrati bomo tudi predstavili torej prednostne naloge v času predsedovanja, našega, ki nastopi pač v drugi polovici tega leta. </font><br/>
<font size="4">Toliko zaenkrat, če bo pa treba, bomo pa razložili še naprej. Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala, minister, za vašo predstavitev. </font><br/>
<font size="4">Vidim, da interesa za razpravo ni. </font><br/>
<font size="4">Černigoj. </font><br/>
<br/>
<b><font size="4">ANDREJ ČERNIGOJ (PS NSi): </font></b><font size="4">Spoštovani gospod predsedujoči, hvala za besedo. </font><br/>
<font size="4">Jaz moram reči, da se bom zelo kratko odzval na zadevo. Jaz zelo podpiram in se zelo veselim aktivne vloge naših predstavnikov v Bruslju. Moramo povedati, da temu ni bilo tako, in me veseli, da takoj ko so se v bistvu zdravstvene zadeve malček sprostile, naši predstavniki podpirajo in imajo besedo Slovenije v Bruslju, samem srcu Evropske unije. </font><br/>
<font size="4">Če grem lepo po vrsti. Jaz zelo podpiram in sem se zelo podučil o evropskih univerzah. Portugalsko predsedstvo je na Odboru za izobraževanje usklajevalo sklepe Sveta o evropskih univerzah. Me zelo veseli, da ta pobuda je prišla iz, kot iz »top-down« kot »bottom-up«, to se pravi, z vrha navzdol in spodaj navzgor. Vemo, da Evropska unija ima zelo dober projekt Erasmus, v bistvu, to je bolj, v manjšem delu povezuje univerze, bolj študente, me veseli pa, da je zdaj prišlo do naslednjega koraka in s to pilotno fazo pobude evropskih univerz o dolgoročnem sodelovanju tako na področju izobraževanja kot raziskovanja in inovacij, in sicer na prednostnih področjih. Me veseli, da Slovenija zastopa to stališče in da bomo tukaj aktivni. </font><br/>
<font size="4">Sedanji sestanki, moram povedati tudi za državljane in državljanke Republike Slovenije, so ključnega pomena, to je čas pred predsedovanjem Slovenije Evropskemu svetu. In naši predstavniki, naši ministri, naši člani kabineta predstavljajo v Bruslju v bistvu agendo našega predsedovanja, in ta čas je zelo pomemben, da lahko pripravimo ostale države članice, v kakšno smer bomo zadevo zapeljali. </font><br/>
<font size="4">In čisto za konec. Veseli me pristop do mladinskih politik, temelječ na pravicah. To se pravi, tu se vključuje mlade in nenazadnje Evropska unija bo zakorakala tudi v bistvu v, o športnih inovacijah in v športno</font><br/>
<br/>
<b><font size="4">4. TRAK: (IP) – 9.15</font></b><br/>
<br/>
<b><font size="4">	</font></b><font size="4">(nadaljevanje) diplomacijo. Vsi vemo tukaj v dvorani, da športna diplomacija s strani v bistvu Kitajske, Združenih držav Amerike in nazadnje tudi Rusije je zelo močna, posamezne države Evropske unije so tudi razvijale to področje, Evropska unija kot celota, kot celota pa nikoli. In me veseli, da tudi Evropska unija se zaveda pomembnosti tega področja in da na tem področju dela prve korake. Mislim, da tukaj lahko Slovenija tudi pomembno vlogo odigra. </font><br/>
<font size="4">	Najlepša hvala. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala poslancu, gospodu Černigoju. </font><br/>
<font size="4">K besedi se je javil še mag. Rajh. </font><br/>
<font size="4">	Beseda je vaša. </font><br/>
<br/>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Lep pozdrav vsem skupaj, spoštovana državna sekretarja, kolegice poslanke in poslanci, minister, lep pozdrav tudi v mojem imenu. </font><br/>
<font size="4">	Torej, jaz se bi na dve zadevi odzval, seveda v stranki SAB podpiramo krepitev visokošolskega univerzitetnega prostora. Torej, mi smo prvi, ki zagovarjamo močno javno šolstvo, ki bo dostopno vsem našim državljanom pod enakimi pogoji. Bi pa seveda tudi dal eno iztočnico, ki jo v Sloveniji po mojem bi morali tudi nasloviti, pa se nekako otepamo. Torej, mi bi, če želimo pospešiti sodelovanje med univerzami, bi najprej morali na nacionalnem nivoju vzpostaviti enotno državno habilitacijo za visokošolske učitelje. Tega mi danes nimamo, tako prakso imajo na primer na Hrvaškem, imajo v Avstriji. Pri nas pa pride do tega, da profesor, ki enak predmet uči na Fakulteti za gradbeništvo v Mariboru, tega avtomatsko ne more poučevati na Fakulteti za gradbeništvo in geodezijo v Ljubljani, ker pač ni habilitiran na drugi univerzi, in mislim, da je to ena zadeva, ki preprečuje, ki preprečuje, ki preprečuje, bom rekel, eno zdravo konkurenco znotraj visokošolskega prostora. In v bistvu to je ena zadeva, ki bi jo morali nasloviti in vzeti v bistvu prakse iz sosednje Avstrije, Hrvaške in mogoče še kakšne druge države. </font><br/>
<font size="4">	Strinjam se tudi, da je šport zelo pomembna gospodarska panoga, tudi gospodarska panoga, in da je to v bistvu ena diplomacija, ki jo moramo na ravni Evropske unije krepiti. Imamo izvrstne športnike, olimpijce, in prav je, da v tej luči tudi Slovenija identificira par ključnih športnih panog in pri tem aktivno sodeluje, na primer veslaški center v Mariboru je ena taka panoga, smučarski skoki v Planici, nogomet, to so take panoge, na katere smo Slovenci lahko ponosni. Nenazadnje tudi odbojka, imamo odlične športnike, imamo odlične športne pedagoge in potrebno je zgraditi tudi temu spremljajočo infrastrukturo, in to nekako zapakirati in v bistvu postaviti tudi v službo gospodarstva. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala mag. Rajhu. </font><br/>
<font size="4">	Na glasovanje dajem sklep, in sicer: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za izobraževanje, mladino, kulturo in šport, ki bo v Bruslju 17. in 18. maja, in jih podprl.« Glasujemo. </font><br/>
<font size="4">Kdo je za? (7 članov.) Kdo je proti? (Nihče.)</font><br/>
<font size="4">	S tem ugotavljam, da je sklep sprejet. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – ZASEDANJE SVETA EVROPSKE UNIJE ZA ZUNANJE ZADEVE, TRGOVINA, BRUSELJ, 20. MAJ. </font></b><br/>
<b><font size="4">	</font></b><font size="4">Gradivo k tej točki smo prejeli od Vlade Republike Slovenije 13. maja na podlagi 8. člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">	Naprošam državnega sekretarja na Ministrstvu za razvoj in tehnologijo, gospoda Andreja Čuša, da nam predstavi izhodišča. </font><br/>
<br/>
<font size="4">	</font><b><font size="4">ANDREJ ČUŠ: </font></b><font size="4">Spoštovani predsednik odbora, spoštovane poslanke, poslanci, kolegi. </font><br/>
<font size="4">	20. maja bo potekalo redno zasedanje Sveta za zunanje zadeve v sestavi ministrov, pristojnih za zunanjo trgovino. Slovensko delegacijo bo vodil minister za gospodarski razvoj in tehnologijo gospod Zdravko Počivalšek.</font><br/>
<br/>
<b><font size="4">5. TRAK: (IP) – 9.20</font></b><br/>
<br/>
<b><font size="4">	</font></b><font size="4">(nadaljevanje) V okviru zasedanja se bodo ministri seznanili s stanjem obravnave zakonodajnih aktov ter obravnavali nezakonodajne aktivnosti. V okviru razprave zakonodajnih aktivnosti bosta portugalsko predsedstvo in Evropska komisija ministre seznanila s stanjem obravnave predloga o IPII(?), to je instrumenta mednarodnih javnih naročil, s katerim se želi Evropska unija odzvati na pomanjkanje enakih pogojev za dostop na svetovnem trgu javnih naročil. To je v bistvu že deset let star predlog in je prišlo do ponovne reaktivacije razprave o tem. </font><br/>
<font size="4">	V okviru nezakonodajnih aktivnosti bodo obravnavane naslednje teme: sklepi Sveta EU o pregledu trgovinske politike – Evropska komisija je namreč v sredi februarja letos objavila prenovljeno trgovinsko strategijo, v kateri so začrtane strateške usmeritve skupne trgovinske politike v naslednjih letih; te bodo temeljile predvsem na odprti, trajnostni in pa odločni trgovinski politiki. Naj tudi ob tem spomnim, da Vlada Republike Slovenija na svoji redni 68. seji dne 31. marca 2021 sprejela stališče do sporočila Komisije Evropskemu parlamentu, Svetu, evropskemu ekonomsko-socialnemu odboru in odboru regij(?), pregled trgovinske politike, odprta trajnostna in odločna trgovinska politika. </font><br/>
<font size="4">	Ob tem bo tudi nekaj govora o reformi svetovne trgovinske organizacije in pripravah na 12. ministrsko konferenco VTO(?). Kot veste, se slednja sooča s precej številnimi sistemskimi izzivi v smislu večje relevantnosti in krepitvi svoje vloge v svetu. Imenovanje nove generalne direktorice in reaktivacija Združenih držav Amerike v multilateralni razpravi je tako ključnega pomena za doseganje napredka v delu organizacije. 12. ministrska konferenca VTO(?) bo potekala od 20. 11. do 3. decembra 2021 v Ženevi, predvidoma s fizično udeležbo delegacij. Slovenija podpira razpravo o reformi svetovne trgovinske organizacije v smeri večje relevantnosti organizacije in pravil za sodobne trgovinske izzive, nenazadnje v luči pandemije covid-19. Podpiramo aktiven pristop Evropske komisije, pobudo za prevzemanje vodilne vloge EU in konkretne predloge, ki izhajajo iz posodobljenega konceptualnega predloga Evropske unije. </font><br/>
<font size="4">	V času priprav na 12. ministrsko konferenco Slovenija posebej podpira: dogovor o ureditvi ribiških subvencij, povezovanje pobud na področju trgovine in zdravja ter strukturirano razpravo o okoljski trajnosti, čim večji vsebinski napredek v plurilateralnih pobudah, torej končne ali delne rezultate glede e-trgovine, domače zakonodaje pri storitvah, olajševanje investicij, naložb za razvoj, vključevanje mikro, majhnih in srednjih podjetij ter enakost spolov. Do pogajalskih vprašanj na področju kmetijstva se Slovenija opredeljuje previdno. Med področji z realnimi možnostmi za rezultat pa daje prednost predvsem podporam, ki / nerazumljivo/ trgovino. </font><br/>
<font size="4">	Govora bo tudi o trgovinskih odnosih z Združenimi državami Amerike, v okviru te točke je treba povedati, da je Evropska komisija decembra 2020 pripravila dokument o novi agendi EU-ZDA za globalne spremembe, v katerem je predvideno tudi tesno sodelovanje na področju tehnologije, trgovine in standardov. Združene države Amerike se seveda po volitvah vračajo k bolj sodelovalnemu pristopu in k multilaterizmu. Sodelovanje pri reformi VTO, odpravljanje izkrivljanj konkurence, prispevanje k zeleni in digitalni preobrazbi ter dialog o Kitajski. Slovenija se zavzema v sklopu tega za nadaljnjo krepitev strateškega partnerstva na podlagi konstruktivnega dialoga in pozitivne agende. Pod točko razno bo največ govora o zaščitnih ukrepih za jeklo in pridružitvenem sporazumu EU-Mercosur. </font><br/>
<font size="4">	Zdaj, mogoče bi se dotaknil slednjega. V okviru te točke se bo evropska, bo Evropska komisija ministre seznanila s stanjem pridružitvenega sporazuma. Pomemben del sporazuma so določbe o trgovini in trajnostnem razvoju, ki jim seveda pripisuje se velik pomen. V tej zvezi so izredno zaskrbljujoče aktivnosti Brazilije glede izsekavanja amazonskega gozda. Evropska komisija zato dela na rešitvi z dodatnimi zavezami v predratifikacijski fazi, tako da bodo ambiciozni trajnostni cilji o krčenju gozdov in pariškem sporazumu konkretno opredeljeni, pa ne samo opredeljeni, ampak tudi kasneje implementirani. </font><br/>
<font size="4">	Hvala za vašo pozornost. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za predstavitev. </font><br/>
<font size="4">Interes za razpravo? Kolega Černigoj, beseda je vaša. </font><br/>
<br/>
<b><font size="4">ANDREJ ČERNIGOJ (PS NSi): </font></b><font size="4">Spoštovani gospod predsedujoči, hvala za besedo, spoštovani gospod državni sekretar. </font><br/>
<font size="4">Trgovina z blagom in storitvami pomembno prispeva k povečanju trajnostne rasti in ustvarjanju delovnih mest v Evropski uniji. </font><br/>
<br/>
<b><font size="4">6. TRAK: (IP) – 9.25</font></b><br/>
<br/>
<b><font size="4">	</font></b><font size="4">(nadaljevanje) Od izvoza iz Evropske unije je odvisno več kot 30 milijonov delovnih mest v Evropski uniji, v prihodnje naj bi bilo 90 % svetovne rasti ustvarjene zunaj meja Evropske unije oziroma Evrope. Trgovina je za Evropsko unijo torej gonilo rasti in ključna prednostna naloga. </font><br/>
<font size="4">	Naj poudarim, da sam, kot Republika Slovenija in Evropska unija, si želimo, stremimo k pošteni, pravični ceni, trgovinski predpisi v obliki instrumentov trgovinske zaščite so način za varovanje proizvajalcev iz Evropske unije pred škodo in odpravljanjem nelojalne konkurence tujih podjetjih, na primer dumpinga in subvencioniranja. Podpiram, v razpravi bi rad podprl prizadevanja po reorganizaciji svetovne trgovinske organizacije, ki mislim, da je ključna za Evropsko unijo, in zelo zelo podpiram pobudo, da Evropska unija prevzame večjo vlogo na tem področju na svetovnem trgu. </font><br/>
<font size="4">	Z velikim zanimanjem in podporo spremljam, podporo Evropske unije kot Slovenije za mikro, majhna in srednja podjetja, ki imajo ključno, ključno, ključno vlogo v gospodarstvu in zagotavljajo večino delovnih mest v svetovni trgovini. Z veliko pozornostjo spremljam tudi delovanje Evropske unije na področju obuditve trgovinskega sporazuma med Evropsko unijo in Združenimi državami Amerike, po mojem mnenju je to ključen, ključen korak, ki bo popeljal Evropo naprej ali v stagnacijo. Tukaj bi rad ponovno opozoril, da Kitajska na tem področju ne miruje in da je v lanskem letu podpirala največji trgovinski sporazum na svetu. Evropa na tem področju ne sme zaspati, ne sme stopicati na enem mestu, ampak mora prevzeti aktivno, aktivno vlogo. </font><br/>
<font size="4">	Za zaključek bi povedal, da se popolnoma strinjam s stališči Slovenije na tejle obravnavi. Najlepša hvala za pozornost. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala kolegu Černigoju za razpravo. </font><br/>
<font size="4">	Vidim, da dodatnega interesa ni, zato dajem na glasovanje sklep, in sicer: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za zunanjo trgovino, ki bo v Bruslju 20. maja, in jih podprl.« Glasujemo. </font><br/>
<font size="4">	Kdo je za? (7 članov.) Kdo je proti? (Nihče.)</font><br/>
<font size="4">	S tem ugotavljam, da je sklep sprejet. </font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – DOLOČITEV DELEGACIJE ODBORA ZA VIRTUALNO ZASEDANJE KONFERENCE ODBORA V PARLAMENTU EVROPSKE UNIJE ZA EVROPSKE ZADEVE KOZAK, 31. MAJ IN 1. JUNIJ 2021. </font></b><br/>
<b><font size="4">	</font></b><font size="4">Portugalski parlament bo 31. maja in 1. junija organiziral virtualno zasedanje konference Kozak. Okoliščine pandemije covid-19 namreč onemogočajo izvedbo 65. plenarnega zasedanja konference Kozak, ki bi morala sicer v istem terminu potekati v Lizboni. Gradivo, ki je objavljeno na spletnih straneh Državnega zbora sestavljajo vabilo in dnevni red zasedanj. Delegacijo našega odbora sestavljajo štirje člani, pri sestavi delegacije je potrebno upoštevati 10. člen, Pravilnik o mednarodni dejavnosti Državnega zbora, ki določa ustrezno zastopanost poslanskih skupin koalicije in opozicije v Državnem zboru.</font><br/>
<font size="4">	V skladu z dosedanjo prakso predlagam, da v delegaciji sodelujeta dva člana iz vrst koalicije in dva člana iz vrst opozicije. Kot predsednik odbora bom sam vodil delegacijo. Po elektronski pošti pa smo dobili interes za udeležbo še s strani gospoda Nika Prebila, poslanska skupina LMŠ, in gospoda poslanca Andreja Černigoja, poslanska skupina Nova Slovenija. Vidim, da nihče ne nasprotuje takšni sestavi delegacije, zato ugotavljam: Odbor za zadeve Evropske unije je določil delegacijo za virtualno zasedanje konference odborov parlamentov Evropske unije za evropske zadeve Kozak, ki bo potekala 31. maja in 1. junija. </font><br/>
<br/>
<font size="4">	S tem končujem tudi 3. točko in pa 105. sejo Odbora za zadeve Evropske unije. </font><br/>
<font size="4">Vsem skupaj se zahvaljujem za sodelovanje in želim lep in miren vikend. </font><br/>
<br/>
<b><font size="4">Seja se je končala 14. maja 2021 ob 9.30. uri.</font></b>
</root>