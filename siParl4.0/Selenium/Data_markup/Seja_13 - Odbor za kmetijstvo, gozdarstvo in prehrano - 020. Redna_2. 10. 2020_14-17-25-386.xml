<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA </font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA KMETIJSTVO, GOZDARSTVO IN PREHRANO </font></b><br/>
<font size="4">1.	</font><b><font size="4">nadaljevanje 20. seje</font></b><br/>
<b><font size="4"> </font></b><br/>
<b><font size="4">(2. oktober 2020)</font></b><br/>
</p></div><br/>
<b><font size="4">Sejo je vodil Edvard Paulič, predsednik odbora. </font></b><br/>
<b><font size="4">Seja se je začela ob 10.15. </font></b><br/>
<br/>
<b><font size="4">1. TRAK: (TB)</font></b><br/>
<br/>
<b><font size="4">PREDSEDNIK EDVARD PAULIČ: </font></b><font size="4">Kolegice in kolegi, nadaljujemo s prekinjeno 20. sejo odbora!</font><br/>
<font size="4">K besedi se je prijavil kolega Doblekar.</font><br/>
<font size="4">Izvolite, imate besedo.</font><br/>
<br/>
<b><font size="4">BORIS DOBLEKAR (PS SDS):</font></b><font size="4"> Hvala lepa za besedo, predsednik. Spoštovana ministrica za kmetijstvo, z ekipo, poslanke, poslanci.</font><br/>
<font size="4">Zdaj, v tistem prvem delu smo že kar odprli nekaj vprašanj pri današnji točki, ki ima ime »od vil do vilic« oziroma Strategija »od vil do vilic« za pravičen, zdrav in okolju prijazen prehranski sistem. Jaz sem tudi ministrico zelo pozorno poslušal in moram reči, da sem zadovoljen, da je ta strategija, tako evropska usmeritev, kot tudi pogled Slovenije pozitiven do kmetijstva, predvsem do slovenskega kmetijstva, ki vemo, da se je v preteklosti in vse doslej srečevalo kar z velikimi težavami, na različnih področjih in prav vesel sem, da zdaj, bi rekel, ta Vlada nekako še bolj poskuša pomagat slovenskemu kmetu na take in drugačne načine.</font><br/>
<font size="4">Zdaj, kar se tiče, »od vil do vilic«, seveda, bolj poznane ljudem ali pa prebivalcem Slovenije so vilice, kot vile. Vile poznamo bolj tisti, ki se s kmetijstvom ukvarjamo in tudi vemo, kakšen trud je potreben v teh časih, da se te vile uporablja in da potem nekaj do teh vilic pride. Jaz bi se predvsem dotaknil območij z omejeno dejavnostjo. To se mi zdi en tak ključen problem pri nas, tudi kar se tiče subvencij. Vemo, da se subvencije izkoristijo ali pa delijo ali pa jih dobijo tudi velike kmetije, velike kmetijske površine po ravnini, na ravninskih delih, zaradi različnih razlogov, pri tem območju z omejeno dejavnostjo, torej znatni del teh subvencij, teh nadomestil, poberejo prav te, nekako premalo pa je poudarka, še vedno, pri teh hribovskih kmetijah, pri malih kmetijah, gorskih kmetijah in tudi, kot mi je znano, tudi Kmetijsko gozdarska zbornica se s tem, bi rekel, kar največ ukvarja. Tudi prav poseben svet imate, ki je vaše posvetovalno telo - mogoče beseda, dve o tej temi.</font><br/>
<font size="4">Zdaj, zelo me veseli tudi, da se bo uveljavil status kmeta in da bo tudi kmet dobil tisti naziv oziroma urejen status, kot si ga tudi zasluži. Prav tako je spodbudno, da se premika na področju davkarije, na področju financ, bi rekel, za samega kmeta in ta dvig zneska, ki gre v davčno, ki gre torej v pavšalno obdavčitev, je nujno, nujno potreben, kajti, vsak, ki se pač zanima za to področje, lahko vidi, da se na tem področju pojavljajo velike težave, problemi, zagate in tukaj je treba nujno it nasproti in pomagat in me tudi veseli, da je Ministrstvo za kmetijstvo in sama Vlada, temu naklonjena.</font><br/>
<font size="4">Poudarili ste tudi pomen družinskih kmetij in pa </font><br/>
<br/>
<b><font size="4">2. TRAK: (TB) – 10.20</font></b><br/>
<br/>
<font size="4">	(nadaljevanje) pomoč tem družinskim kmetijam, da se bodo razvijale naprej. Vemo, da je specifika, Slovenija je dejansko popolnoma drugačna ali pa precej drugačna od, bi rekel, ostalih držav po Evropski uniji, so sicer neke primerjave, tudi, ampak, pri nas so te male hribovske kmetije, kjer naj bi družine potem nadaljevale s kmetijstvom, dejansko zelo zapostavljene. Seveda, še enkrat poudarjam, tudi zaradi preteklih zadev, ki niso bile naklonjene temu.</font><br/>
<font size="4">	Omenil ste tudi primarno dejavnost in tudi jaz bom to poudaril. Jaz, recimo, se lahko na mojo razpravo osredotočim predvsem na neke turistične kmetije ali pa kmetije odprtih vrat ali kakorkoli jih že imenujemo, na višjih predelih Slovenije, kjer se dejansko trudijo, po vseh svojih močeh, kolikor zmorejo, kolikor jih mladi še poslušajo, da ostajajo ali pa pomagajo doma. Vemo, da je tudi vedno manj mladih, že tako, na splošno, še posebej pa tistih navdušenih, ki bi doma potem delal in, na primer, pobiranje sadja – danes lahko vidimo, da sadje leži po tleh, pod drevesih, nekako ali ni časa ali se mogoče komu ne zdi sploh smiselno, da bi to pobiral, so pa nekateri, ki se dejansko trudijo in to sadje potem poberejo, tako doma, kot tudi pri sosedih, pa pri prijateljih, pa po vaseh, ker vidijo v tem smisel in potem pridelujejo, seveda, domač naraven sok in ga potem prodajo, Tukaj pa vemo, da potem -  ali pa kuhajo žganje, na primer, kajne – tukaj pa potem naletijo tudi na različne, take in drugačne težave. Predvsem so tudi podvrženi inšpekciji, inšpekcijskim nadzorom in treba je povedat tukaj da, seveda, prav je, da inšpektorji nadzirajo poslovanje, delo, teh kmetij ali pa turističnih kmetij ali pa vseh teh, ki se ukvarjajo z dopolnilno dejavnostjo, ampak, čisto drugače se mi zdi, nekako, če pride inšpektor v kontrolo, nekam v dolino, v neko gostilno ali pa restavracijo, ki z lahkoto deluje, kjer ljudje prihajajo dejansko vsakodnevno ali pa če pride na neko tako turistično kmetijo v hribe in seveda z namenom, da bo nekaj našel, kajne, zelo, mu je mogoče malo nerodno, če od te kmetije, od kmeta odide, tako, da ni nič našel, kajne, to se pravi, nekaj bo našel in na primer, poznam primer, ko sta prišla inšpektorja na kavico, pa ni bil izdan račun, mogoče celo ne takoj, v tistem trenutku, ko bi si ga zaželela in seveda, kazen in to taka visoka, da za tistih 300, 400, 500 evrov, ko se take kazni pojavljajo, veste, mora ta kmet zelo, zelo garat, da zasluži ta denar.</font><br/>
<font size="4">In res, predvsem je treba delat na mladih, da bodo videli smisel, da je sploh smiselno delat na kmetijah. Vemo, da morajo hodit v službe, da sploh lahko vzdržujejo kmetije. Govorim o teh malih, hribovskih kmetijah. Morajo hodit v službo, da potem, sploh lahko to, ta kmetija živi in je tisto delo doma zgolj breme in pa strošek, ki dejansko to sploh ne bi moglo it, če ne bi mladi hodil v službo.</font><br/>
<font size="4">Problem je tudi infrastruktura po podeželju. Tukaj se občine pač trudijo po svojih močeh, da pomagajo, da je sploh nekako nek dostop po cestah do teh kmetij ali pa da sploh imajo elektriko. Vemo, da je veliko kmetij, starejših, zapuščenih, ki bi, se nekateri tudi trudijo, jih nazaj oživeli. Vemo, da je ta poudarek na turizmu, predvsem zdaj, ko smo s temi vavčerji dejansko začel spoznavat Slovenijo po dolgem in počez in je obisk predvsem domačih gostov, po hribih, po teh kmetijah, bil znaten in so kmetije, ko ni niti elektrike. Ni elektrike, električnega toka, to se pravi, kaj zdaj? Zdaj, kilometer, dva, to potegnit, to košta, to so stroški, občine so tukaj omejene in jaz</font><br/>
<br/>
<b><font size="4">3. TRAK: (TB) – 10.25</font></b><br/>
<br/>
<font size="4">	(nadaljevanje) predlagam in upam, da bodo take kmetije, ki bi se želele razvijat naprej, ki bi se želele razvijat naprej, ki bi želele sploh obudit kmetijstvo ali pa turizem gor ali pa gradnje kakršnihkoli objektov za to, da te turiste obdržijo, da se jim dejansko gre blizu in da se tukaj tudi pomaga, da bi ta, recimo kakšna sredstva bila za to namenjena, za infrastrukturo, tako elektriko, kot vodo in kot ceste, prav namensko, ne zgolj tako, kot pač občina operira s proračunom in reče, aha, tamle bomo tole, tukaj bomo tole, za take stvari se pa pozabi in denarja ni in to potem stoji, kajne, ne gre naprej, ne premakne se. Tukaj bi bilo res potrebno malo razmislit, da bi malo bolj oči odprli in videli, če se lahko pomaga na kakšen način.</font><br/>
<font size="4">	Zdaj, dostikrat imajo tudi kmetije, kmetje, težave z raznimi inštitucijami, kot so Zavod za varstvo kulturne dediščine, na primer, pa tudi ostalimi, ker jim omejujejo razvoj. Treba je, star kozolec, na primer, obnovit ali pa povečat, »poširit«, da bo služil dejanski rabi zdajšnjega časa, pa naletijo na težave, ko se različne inštitucije, ne grejo nasproti, dovolj nasproti kmetijstvu, ampak se držijo tistih svojih črk na papirju in nekako zavirajo razvoj kmetijstva, če se že želi delat. Tudi gradnje hiš, na primer, bi mladi doma hišo naredil, na svoji vasi, seveda novejšo ali pa dogradil staro ali kakorkoli in tukaj spet naletijo na probleme kmetijskih zemljišč in tako naprej in tako naprej in jaz se veselim, no, da se veliko tudi govori in se tudi dela na teh, odpravi raznoraznih ovir in preprek, administrativnih ovir in jaz upam, da bo dejansko tega, tudi nek izplen, da bomo v prihodnosti, predvsem mladim, ki bi želeli ostat doma in gradit, šli nasproti.</font><br/>
<font size="4">	Kar se tiče odpadne hrane, vemo, da se je to že pred leti začelo o tem govorit, pa je bilo to takrat bogokletno, sploh reči, da se hrana zavrača. Vemo, kakšni medijski pompi so se pojavljal, čeprav smo vsi vedeli, da se to dogaja. Zdaj, hvala bogu o tem že odkrito govorimo, vsi in to je, so tudi jasni podatki in jaz mislim, da tukaj, je potrebno naredit predvsem na vzgoji, največ na vzgoji mladine, otrok, kar se tiče odnosa do hrane in tudi vem, da kmetje, na kmetijah, podeželsko prebivalstvo, tam kjer je potrebno tudi fino delat, na njivah, travnikih, gozdovih, bodo hrano mnogo bolj cenil in jo tudi mnogo bolj cenijo in ko ti veš, da si z rokami nekaj pridelal, da je to nekaj stalo, tako časa, kot denarja in da je to z ljubeznijo narejeno, te hrane seveda se tam tako ne zavrača, kot v mestih in predvsem vidimo v šolah, lahko si samo pogledamo, kajne, kako je zdaj s tem prehranjevanjem v šolah, koliko hrane ostane, kako so otroci, mladina, kakšen odnos imajo, kajne – ne bom tega jedel, dovolj imam, toliko ne bom… Glejte, mi smo bili vzgojeni doma na kmetiji, da smo tisto, kar smo dobili na krožnik, tudi pojedli, brez vseh problemov, ker si vedel, kajne, si za to moral fino delat in si potem to hrano tudi cenil in jo tudi pojedel in se ni zavrgla. Če pa je že kaj kakorkoli ostalo, se je pa potem doma to tudi vse koristno porabilo in v bistvu stran se ni metalo nič in tukaj mislim, da je največji poudarek treba dan na vzgoji in osveščanju. Kaj pomeni hrana, kako je pridelana, koliko stroškov je bilo za to, da je bila sploh pridelana.</font><br/>
<font size="4">	Poceni hrana, zdaj vemo, da ekološke kmetije ali pa hrana od ekoloških pridelovalcev ali pa od kmetov, ki prodajajo hrano doma, nikakor ne more biti po isti ceni, kot je v teh velikih trgovskih centrih. Nekateri se tega že zavedajo, zavedamo, mnogi pa še vedno ne in seveda, tista poceni</font><br/>
<br/>
<b><font size="4">4. TRAK: (TB) – 10.30</font></b><br/>
<br/>
<font size="4">	(nadaljevanje) hrana v trgovskih centrih je, seveda vsak gleda na evro, je seveda cenejša in tudi velika konkurenca tej ekološko pridelani hrani. To je problem, to se mi zdi zelo velik problem in, se pa, no, dogaja in tudi vidim, da, ko grejo ljudje po teh tržnicah, ki so vedno pogostejše, kar tudi sam zelo podpiram, v lokalnem okolju, da se kmetje približajo ljudem, predvsem seveda mestu, že znajo cenit to, doma pridelano, predvsem ekološko pridelano hrano in tudi ne bodo gledal zdaj na ne vem kakšne cene, če se pa včasih kje kaj »pobaranta« na tržnici, ki je temu namenjena, pa seveda tudi nič narobe, prav je, da sta na koncu oba zadovoljna, tako kupec, kot tudi prodajalec.</font><br/>
<font size="4">	Mogoče bi se samo še dotaknil ribogojnic. Opazil sem in tudi dobil sem precej pobud ali pa pripomb, da so ti mali kmetje ali pa lastniki ribogojnic, precej omenjeni z različnimi birokratskimi ovirami, predvsem eno od teh je tudi lastništvo zemlje – mora imet toliko in toliko zemlje v lastništvu, da sploh ima lahko ribogojnico in če je nekje nek potok s čisto vodo in ima človek ribogojnico in se s tem ukvarja, jaz ne vem, zakaj bi mogel bit potem še pogoj, da ima ne vem, toliko in toliko zemlje in potem to ali v najem vzamejo ali, ne vem, vse sorte »probavajo«, da bi se te ovire rešil. Mislim, da je tukaj treba tudi neko zadevo še malo spremenit.</font><br/>
<font size="4">	Zdaj, da ne bom več tratil časa, vemo pa, da je zelo pomembno, da si ga za kmetijstvo tudi vedno vzamemo. Treba je tudi samo še to povedat, da je nekje 120 tisoč teh kmetov ali pa delavcev, to so pač ti slovenski kmetje, največje slovensko podjetje in si zaslužijo posebno pozornost, vsi, od prvega do zadnjega in pa, predvsem moramo delat na tem, no, da bomo čim bolj jedli zdravo hrano, slovensko pridelano hrano in da jo bomo znal tudi cenit, kar se mi zdi bistvenega pomena.</font><br/>
<font size="4">	In pa, na koncu mogoče samo še to, da na tej medgeneracijski solidarnosti in pa prevzemanju kmetij, bi mogoče večjo vlogo odigrali tudi, kmetijsko svetovalna služba, ki vem, še vedno so malo okrnjeni v svojih sestavah, da bi se lahko bolj podrobno ukvarjal z slovenskim kmetom, nimajo več bolj ali ne, dela z raznimi birokratskimi zadevami, kot z intenzivnim ukvarjanjem z kmetom, jaz pa upam tudi, da se bodo tudi razmere na področju zveri in divjadi uredile, da ne bodo povzročale, ob vseh težavah, ki jih kmetje že imajo, spet govorim predvsem na hribovskih kmetijah, da se bo tudi na tem področju šlo po tej začrtani poti, ki smo jo že pred časom zastavili in da bomo šli nasproti kmetom, da se jim ne bo dogajala škoda in krivica, zaradi previsoke populacije divjadi in zveri in jaz upam, da bomo počasi to vsi razumel, da to je problem, splošni problem in da bomo vsi prisluhnil kmetu, človeku, ki dela, da bomo šli nasproti i pomagal seveda v skladu z evropsko zakonodajo, z direktivami, z društvi, naravovarstvenimi, okoljevarstvenimi in tako naprej. Skratka, nek skupen konsenz moramo dejansko enkrat najti in reči bobu bob in tej zadevi tudi, bi rekel, naredit en pozitiven konec.</font><br/>
<font size="4">	Evo, toliko zaenkrat, z moje strani, pa hvala že vnaprej za odgovore in dodatna pojasnila.</font><br/>
<br/>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa.</font><br/>
<font size="4">	Želi še kdo besedo? (Ne.) Potem bom dal zaključno besedo gospe ministrici.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">DR. ALEKSANDRA PIVEC:</font></b><font size="4"> Ja, najlepša hvala, spoštovani predsedujoči. Spoštovani člani odbora.</font><br/>
<br/>
<b><font size="4">5. TRAK: (TB) – 10.35</font></b><br/>
<br/>
<font size="4">	(nadaljevanje)  Dolgujem še odgovore na dve vprašanji oziroma vprašanja dveh članov odbora. Najprej še gospe Mojci Žnidaršič iz prvega dela, in sicer, kar se tiče verig, verižnih odnosov in pa seveda krepitve(?) in pa skrbi za posamezne člene znotraj verige preskrbe z hrano, je seveda to izjemno pomembno področje. Ne samo z vidika, da je treba delat na tem, da bojo te verige čim krajše, čim bolj povezane in pa seveda s tem tudi čim bolj trdne. Pomembno je, seveda, posvečat pozornost prav vsakemu členu te verige, z takšnimi ukrepi, ki seveda krepijo in pa podpirajo njegovo pomembno vlogo.</font><br/>
<font size="4">	V tem delu seveda nikakor ne gre spregledati dejstva, da je največji del te pozornosti in pa tudi pomoči, potreben tisti prvi člen verige, se pravi primarni pridelovalec, v tem primeru kmetije in kot že ugotavljamo, danes, tekom celotne razprave, seveda predvsem tiste manjše družinske kmetije, ki jih je v Sloveniji približno 96 % znotraj celotne strukture slovenskega kmetijstva. Kar se je še posebej, tudi v času krize, pokazalo kot pomembno in pa ključno za preživetje samih deležnikov v verigi, so ravno verižni odnosi. Se pravi, sklenjene, dolgoročne pogodbe, korektni odnosi, spoštovanje teh pogodbenih odnosov in pa korektnosti le teh in zato seveda velja v prihodnje izjemno pozornost in pa seveda tudi aktivnosti in pa finančne ukrepe namenit temu, da spodbudimo deležnike, da seveda te verige tvorijo, kajti to je v vsakem primeru veliko bolj sigurno in pa varno okolje za njih, kot pa iskat svoje priložnosti, se pravi, glede na trenutno situacijo na trgu, kar se je zdaj še pokazalo posebej kot zelo rizično, kajti vsi tisti, ki niso bili vezani na dolgoročne pogodbene odnose, so seveda v času, ko se je pojavila kriza, imeli največje težave – trgi so se zapirali in seveda prodaja je bila otežena ali pa celo onemogočena.</font><br/>
<font size="4">	Zato so ti, se pravi, vse, različne oblike povezovanja, tako vertikalne kot horizontalne, ena ključnih prioritet prihodnje kmetijske politike in tudi strateškega načrta in kot že rečeno večkrat, čakajo nas res pomembne spremembe, pomembno ozaveščanje deležnikov, tudi o tem, zakaj so takšne spremembe pomembne in seveda, s tem tudi postavit kmetijstvo v neko boljšo pozicijo, seveda, to ne na kratki rok, ampak na dolgi rok, prav gotovo so to takšne spremembe, ki so ne samo nujne, nujno potrebne, ampak bojo tudi koristile kmetijskemu prostoru.</font><br/>
<font size="4">V teh verigah seveda ne gre zanemariti tudi dohodkovnega položaja. Tudi to so potrebne pomembne spremembe. Se pravi, potrebno je usmeriti aktivnosti v pravičnejšo razporeditev dohodka. Zdaj vemo, da na strani, se pravi, primarnega pridelovalca, zagotovo ostaja manjši del prihodka in se pomembno ali pa zelo očitno krepi v tistem zaključnem delu verige, predvsem v popolnoma zaključnem, to je v trgovinskem delu in tukaj, seveda, je potrebno razmislit o tem, s katerimi ukrepi vse bomo tudi primarnemu pridelovalcu dali takšno dohodkovno pozicijo, da bo seveda zmožen z njo tudi ne preživet, ampak tudi dostojno živet.</font><br/>
<font size="4">Kar se tiče ekološkega kmetijstva, jaz mislim, da je bilo veliko povedanega. V pripravi je akcijski načrt, ki bo obravnaval vse te vidike in tudi načrtoval primerne aktivnosti, ki bojo seveda obravnavale širši spekter, kot zgolj usmeritev v to, da rabimo veliko površin. Treba je pogledat, kje so problemi. Veliko težavo povzroča administrativne birokratske ovire, težke kontrole… Pogovarjamo se pa tudi in kar nekaj interesa je, v smeri oblikovanja ekoloških regij, v Sloveniji. Kar nekaj območij je takšnih, v Sloveniji, ki bi se že zaradi svojih naravnih danosti in pa specifike kmetovanja, lahko oblikovale v ekološke regije, kar pomeni, da, možnosti se sicer še preverjajo, da bi bilo možno tudi skupinsko certificiranje, v primerih, ko bi se večji del enega območja odločal za ekološko kmetovanje, pač z nekim visokim odstotkom pridelovalcev na tistem območju in s tem bi tudi seveda lahko razbremenili tistih, se pravi, posamezne kmetije tega, da vodijo svoje, se pravi, svoje, da so pač obremenjene s temi </font><br/>
<br/>
<b><font size="4">6. TRAK: (TB) – 10.40</font></b><br/>
<br/>
<font size="4">	(nadaljevanje) administrativnimi in pa birokratskimi zapleti, ki temu sledijo, s kontrolami, kar skupinsko certificiranje bi to prav gotovo lahko olajšalo. Že rečeno, bomo v tem akcijskem načrtu obravnavali tudi te pobude in skušali zajeti tudi to, da v Sloveniji vzpostavimo, na tistih območjih, kjer je to mogoče, nekaj ekoloških regij.</font><br/>
<font size="4">	Kar se tiče označevanja in pa, se pravi, navajanja izvora porekla, kot rečeno, je Slovenija bila v lanskem letu pobudnica tega, da se začne z medom in seveda smo zelo naklonjeni temu, da pride do jasnega označevanja izvora porekla tudi pri vseh predelanih izdelkih. Je pa res, da v tem trenutku ali pa do zdaj, takšne politične volje v evropskem prostoru ni bilo. To moramo tudi vedeti, da so interesi različni, lobijev, ki delujejo v ozadju, ki jim seveda ni interes, da se izvor porekla prikazuje na živilih in tu jaz mislim, da bo potrebno še kar nekaj vztrajanja in pa potrpežljivosti, prav gotovo pa je zahteva kupca, potrošnika, iz dneva v dan večja, ljudje seveda želijo vedeti, kaj jejo, s čim se prehranjuje in od kje, se pravi, ta izvorna živila prihajajo.</font><br/>
<font size="4">Odpadna hrana oziroma presežki hrane. Ja, res je, nekaj dni nazaj smo praznovali prvi mednarodni ali pa obeležili prvi mednarodni dan boja proti zavržkom hrane. Na Ministrstvu za kmetijstvo, gozdarstvo in prehrano se s tem ukvarjamo že kar nekaj časa, zato smo tudi pripravili Strategijo boja proti zavržkom hrane in res je, da je trenutno situacija izjemno, izjemno zahtevna ali pa, je res velik problem. Kot ste sama ugotovila, približno eno tretjino hrane, v svetovnem merilu, se zavrže, kar znaša 78 milijard evrov na letnem nivoju hrane zavrženo. Tudi v Sloveniji so te številke izjemno visoke in največji delež teh zavržkov hrane prihaja iz, se pravi, gospodinjstva. Več kot 50 % hrane se zavrže v okviru gospodinjstev, kar seveda zahteva pomembno spremembo v odnosu do tega in če se na eni strani soočamo z velikimi količinami presežkov hrane, se na drugi strani žal, še vedno soočamo s tem, da pa imamo ljudi, ki živijo v socialnem pomanjkanju in ki seveda bi jim ta hrana bila nujno potrebna. Znotraj strategije obravnavamo seveda vsa področja ali pa vse segmente, kjer prihaja do presežkov hrane, zato smo tudi obiskali javne zavode, šole, trgovine, različne sisteme in seveda vsakega, vsak posebej zahteva svojo jasno strategijo in pa tudi navodila, na kakšen način te zavržke hrane zmanjševati oziroma na kakšen način vzpostavljat sistem, da bojo ti zavržki hrane, če že nastajajo, končali seveda na pravih naslovih, tudi na humanitarnih organizacijah, ki jih potem razdelijo tistim, ki pa so pomoči potrebni. Ker določeni dobri projekti že tečejo, radi bi jih nadgradili seveda z sistemskimi rešitvami, zato bomo v nadaljevanju pripravili akcijski načrt, se znotraj njega povezali tudi z drugimi resorji, da bi seveda te rešitve bile čim bolj učinkovite in da bi na eni strani bilo čim manj presežkov hrane, v kolikor pa nastaja, da seveda zaključi na tistih pravih naslovih, ker teh je več kot dovolj.</font><br/>
<font size="4">Kar se tiče dobrobiti živali, še gospe Mojci… Dobrobit živali postaja izjemno pomembno področje tudi na evropskem nivoju in zahteve po spoštovanju dobrobiti živali postajajo seveda iz dneva v dan večje. Seveda, mi smo temu naklonjeni in bomo temu sledili, se je pa treba tega področja izjemno previdno lotevati. Se pravi, treba je dejansko zastavit te spremembe na daljši rok. Ne s tem povzročit, seveda, prevelikega šoka tistim, ki kmetujejo in seveda tudi predelujejo potem to hrano na tradicionalen način in na to smo opozarjali tudi takrat, čeprav mislim, da ni bilo nobene dileme, da se vsi strinjamo, da so živali čuteča bitja, ampak, še enkrat opozarjamo na dejstvo, še vedno, živali so čuteča bitja, pa vendar mi jih še vedno uporabljamo za svojo prehrano in velik del prebivalstva, ne samo v Sloveniji, v Evropi in na svetu, se prehranjuje z živili živalskega izvora in dokler mi vsi glasno govorimo o tem, da jih je treba spoštovat, na drugi strani zelo težko potem seveda to udejanjamo</font><br/>
<br/>
<b><font size="4">7. TRAK: (TB) – 10.45</font></b><br/>
<br/>
<font size="4">	(nadaljevanje) v tistih postopkih, procesih, ko seveda prihaja do uporabe teh živali v prehranske namene. Tukaj bo treba najti eno pravilno razmerje oziroma logiko upoštevanja tega. V trenutku, ko bo pa seveda 90 % ljudi nenaklonjeno živalski prehrani, pa bo ta zadeva veliko bolj razumljena. Do takrat postopoma, s postopnimi prilagoditvami, seveda, kolikor je možno, v dobro živali, pa vendar, zelo zmerno, strpno, treba je iskat alternativne metode in rešitve in pri tem tudi pravo mero razuma, da ne bomo seveda povzročali škode nikomur.</font><br/>
<font size="4">	Potem, gospodu Doblekarju dolgujem še nekaj odgovorov, kar se tiče območja z omejenimi dejavniki in pa dodeljevanja subvencij; zelo se zavedamo tega, da te kmetije so v hendikepu, da so bile nekako prikrajšane ali pa mogoče nepravilno ali pa v nezadostni meri upoštevane specifike njihovega dela, se pravi, višjih stroškov na strani predelave, tudi potem, ko se vstopajo na trg, seveda enakih stroškov oziroma enakega prihodka pri, na prihodkovni strani in res, pa ne samo številnih pogovorih in obiskih teh kmetij, moram povedat, da tudi vse seje Sveta za kmetijstvo na OMD – območju z omejenimi dejavniki -, vodimo na terenu. To pomeni, da na vsaki seji si ogledamo določeno področje, hribovskih, gorskih in pa z drugimi dejavniki, omejenih kmetij in seveda skušamo, kolikor se da, te specifike vključevat, tudi zdaj, v obdobju priprave ukrepov, od tega, da se poskuša doseči drugačne pogoje pri prijavah na razpise, da se poskuša pri neposrednih plačilih tudi upoštevat, da se bo skušalo upoštevat, seveda, to njihovo specifiko in kar je pomembno pri tem, seveda v Svetu za kmetijstvo na OMD, so predvsem člani Sveta tisti deležniki, ki kmetujejo na območju z omejenimi dejavniki in na ta način je tudi dana možnost, da bojo seveda na te specifike opozorili in da jih bomo, v kolikor bo to možno, v pripravi strateškega načrta in pa ukrepov, tudi upoštevali.</font><br/>
<font size="4">	Potem, kar se tiče razporeditve v pravičnejše razporeditve neposrednih plačil med ravninskimi kmeti, kot jim mi rečemo in pa hribovskimi. Ja, v delu, ko se pogovarjamo o tem, se seveda vsi strinjajo, tudi ravninski kmetje se strinjajo s tem, da območja s hribovskih, gorskih kmetij in pa drugih OMD-jev, nekako potrebujejo višja plačila, ampak jaz vedno znova opozarjam na dejstvo, ampak, vreča je še vedno ista. Na račun tega, da bojo hribovske kmetije dobile več, bo seveda ravninski del moral razumet, da se bo iz tistega dela določen delež sredstev več porazdelil na hribovska območja in me prav zanima, če bo solidarnost in razumevanje tudi takrat takšna, ko bomo predstavili novi model neposrednih plačil in pa seveda drugih ukrepov, nekoliko bolj v prid območjem z omejenimi dejavniki, ki si pa prav gotovo to zaslužijo in to spremembo moramo narediti.</font><br/>
<font size="4">	Status kmeta je bil povedan. Ga definiramo v spremembi Zakona o kmetijstvu, prav tako glede družinskih kmetij in pa primarnih dejavnosti oziroma omogočanja tega, da se tudi prva stopnja predelave šteje. Na tem bomo naredili pomemben korak naprej, na vseh sektorjih, tako kot smo to naredili na področju zeliščarstva. Tudi glede turističnih kmetij, sem danes povedala, kakšne spremembe sledijo, kar se tiče infrastrukture na podeželju. Konstantno opozarjamo in jaz mislim, da delamo tudi pomembne premike, skupaj z drugimi resorji, na tem področju. V času priprave na novo finančno obdobje oziroma večletni finančni okvir, ki ga bomo začeli črpat čez kakšno leto, je seveda potrebno izjemno dobro strateško načrtovati, kajti sredstva za infrastrukturo, kot vemo, se črpajo iz drugih fondov. Se črpajo večinoma iz kohezijske politike in v tem primeru, ko gre za načrtovanje razvoja podeželja, ki je seveda izrazito kmetijsko, so kmetijska področja, je potrebno pomembno upoštevat tudi to dejstvo, da bomo morali skladno z razvojem podeželja in pa kmetijstva na podeželju, zelo dobro načrtovat tudi razvoj infrastrukture na teh območjih in to uskladit z,</font><br/>
<br/>
<b><font size="4">8. TRAK: (TB) – 10.50</font></b><br/>
<br/>
<font size="4">	(nadaljevanje) seveda, strateškimi načrti, ki bojo pripravljeni za črpanje kohezijskih politik. Zgolj res z takšnim povezanim in pa enotnim delovanjem, bomo lahko 80 % Slovenije – 80 % Slovenije je podeželskih območij – resnično pravično in pa, v sodelovanju z različnimi resorji, tudi enakomerno razvijali.</font><br/>
<font size="4">	Administrativne ovire so ena naših pomembnih prioritet. Večinoma prehajamo na digitalizirane sisteme, tudi pri prijavi, oddaji vlog, različnih dokazil, kontrol.</font><br/>
<font size="4"> Jaz verjamem, da nam bo uspelo že do začetka črpanja nove finančne perspektive, večino stvari digitalizirat in seveda naredit čim bolj enostavne za kmeta, kar pomeni manj kontrol na terenu, manj papirja, manj potem izmenjave in dopolnjevanja vlog, ampak enostavnimi digitalnimi sistemi, kjer se bojo vnesli ključni podatki in seveda s tem kmetu čim bolj olajšali te zapletene postopke.</font><br/>
<font size="4">	Mogoče še, za konec, kar se tiče zveri in divjadi. Kot veste, se s tem problemom srečujemo vedno znova in pomeni še enega v spektru teh konfliktov, nekako, med mestom in podeželjem ali pa na eni strani naravo varstvom in na drugi strani primarno vlogo kmetijstva, seveda, kot pridelovalca hrane in pa skrbnika ohranjene podeželske krajine. Jaz mislim, da smo tudi tukaj naredili kar nekaj pomembnih korakov v olajšanju postopkov, seveda, za odvzem teh zveri, takrat, ko na terenu ali pa na teh območjih prihaja do težav, tudi z tem, da se da to naredit z ustnimi odredbami, da so postopki skrajšani, poenostavljeni, prav gotovo se bo pa potrebno tukaj tudi lotit boljših sistemskih rešitev, da ti problemi, se pravi, resnično strokovno načrtovanega in rednega upravljanja z zvermi in divjadjo, da do teh konfliktov ne prihaja potem vsako leto.</font><br/>
<font size="4">	In čisto za zaključek, kar se tiče odnosa do kmetijstva. Jaz mislim, da kmetijstvo mora dobit eno boljšo raven ugleda in pa seveda odnosa do kmetijstva in tukaj se zelo močno strinjam, da je s tem potrebno začeti ne samo močneje na političnem nivoju, ampak v celotnem procesu izobraževanja in tudi otrokom začet dat to vedenje, kaj je kmet, kaj doprinaša kmet… Izjemno žalostno je slišat, ko otroci v osnovni šoli že ne znajo več povezat hrane v trgovini z primarnim pridelovalcem, torej. Za njih je samoumevno, da se hrana na trgovinskih policah znajde in ne zna povedat s tem, da kmet ni tisto, kar smrdi, povzroča blato, hrup, pesticide, gnojila, ampak da iz kmetije prihaja na trgovinske police hrana in jaz mislim, da ta ugled kmeta v slovenski družbi je potrebno dvignit, ker je izjemno na nizkem nivoju in zato res pozivam vse, tudi vas, člane odbora in pa na sploh politiko, da na tem področju je treba vztrajno naprej delovat, bit dovolj glasen in seveda to vlogo kmetu priznati in jo tudi spoštovat.</font><br/>
<br/>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Najlepša hvala, ministrica.</font><br/>
<font size="4">	Ali želi še kdo besedo? (Ne.) Ugotavljam, da ne, tako da… / oglašanje iz dvorane/</font><br/>
<font size="4">	Kolega Doblekar, izvolite.</font><br/>
<br/>
<font size="4">	</font><b><font size="4">BORIS DOBLEKAR (PS SDS):</font></b><font size="4"> Hvala ministrica za odgovore.</font><br/>
<font size="4">	Bili ste kar izčrpni. Mogoče lahko rečem tudi to, da ste s svojim delom pustili kar velik pečat na področju kmetijstva, z svojo vztrajnostjo in pa intenzivnim delom.</font><br/>
<font size="4">Bi mogoče samo za ribogojnice, besedo, dve, za te ovire, zakaj imajo lastniki ribogojnic, ki bi jih bilo še več lahko, vemo, da je to zdrava hrana, kajne, in naletijo na mnoge ovire, predvsem kar se tiče tega lastništva določene… če poznate ta primer, koliko zemlje mora imet v lastništvu, da ima lahko ribogojnico? Če pa ne, pa tudi ni potrebno odgovarjat no, ampak, vseeno pa opozarjam na ta problem.</font><br/>
<font size="4">Hvala.</font><br/>
<br/>
<b><font size="4">PREDSEDNIK EDVARD PAULIČ:</font></b><font size="4"> Gospa ministrica, izvolite.</font><br/>
<br/>
<b><font size="4">DR. ALEKSANDRA PIVEC:</font></b><font size="4"> Jaz moram povedati, da tega konkretnega problema z ribogojnicami ne poznam. Zraven mene sedi tudi direktor Direktorata za hrano in pa ribištvo in nam ni poznana ta težava. Jaz bi zelo lepo prosila, da nam mogoče v eni pisni obliki poveste točno, kje je problem in se bojo na direktoratu prav gotovo potrudili, da poskušamo zadevo odpraviti… Ni mi pa poznana.</font><br/>
<br/>
<b><font size="4">PREDSEDNIK EDVARD PAULIČ:</font></b><font size="4"> Hvala lepa.</font><br/>
<br/>
<b><font size="4">9. TRAK: (TB) – 10.55</font></b><br/>
<br/>
<font size="4">	(nadaljevanje) torej razpravo in prehajamo na glasovanje.</font><br/>
<font size="4">	Na glasovanje dajem naslednji predlog mnenja odbora:</font><br/>
<font size="4">»Odbor za kmetijstvo, gozdarstvo in prehrano podpira Predlog stališča Republike Slovenije do sporočila komisije Evropskemu parlamentu, Svetu, Evropskemu Ekonomsko-socialnemu odboru in Odboru regij, Strategija »od vil do vilic« za pravičen, zdrav in okolju prijazen prehranski sistem, ki ga je predložila Vlada in predlaga Odboru za zadeve Evropske unije, da predlog stališča sprejme.«</font><br/>
<font size="4">	Želi kdo obrazložiti svoj glas? (Ne.) Ne želi, tako prehajamo na glasovanje. Glasujemo.</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	Določiti moramo še poročevalca, ki bo poročilo odbora predstavil na seji pristojnega odbora, in glede na to, da je kolega Doblekar član tudi pristojnega odbora, to je Odbor za zadeve evropske unije, sem ga prosil, če bi poročilo predstavil on in se strinja. Hvala.</font><br/>
<font size="4">	S tem zaključujem to točko dnevnega reda in 20. sejo Odbora za kmetijstvo, gozdarstvo in prehrano.</font><br/>
<font size="4">	Vsem želim lep vikend!</font><br/>
<br/>
<b><font size="4">Seja se je končala 2. oktobra 2020 ob 10.56.</font></b>
</root>