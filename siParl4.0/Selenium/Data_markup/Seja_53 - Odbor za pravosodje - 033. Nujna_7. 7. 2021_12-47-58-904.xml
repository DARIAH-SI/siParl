<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA PRAVOSODJE</font></b><br/>
<b><font size="4">33. nujna seja</font></b><br/>
<br/>
<b><font size="4">(7. julij 2021)</font></b><br/>
<br/>
</p></div><br/>
<b><font size="4">Sejo je vodil Blaž Pavlin, predsednik Odbora za pravosodje.</font></b><br/>
<b><font size="4">Seja se je začela ob 8.02.</font></b><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Vse članice in člane Odbora, vabljene in ostale prisotne lepo pozdravljam. </font><br/>
<font size="4">	Pričenjam 33. nujno sejo Odbora za pravosodje. Ob začetku seje vas naprošam, da tekom celotne seje vzdržujete in spoštujete predpisano medsebojno razdaljo ter nosite zaščitno masko. </font><br/>
<font size="4">	Obveščam vas, da je zadržana in se seje ne more udeležiti poslanka Maša Kociper. Na seji kot nadomestne članice in člane Odbora s pooblastili sodelujejo: Janez Moškrič iz Poslanske skupine SDS nadomešča poslanca mag. Dejana Kaloha.</font><br/>
<font size="4">	Ker k dnevnemu redu ni bilo predlogov za razširitev oziroma za umik katere od predlaganih točk, je določen dnevni red seje kot je bil predlagan s sklicem.</font><br/>
<br/>
<font size="4">	Prehajam na </font><b><font size="4">1. TOČKO DNEVNEGA REDA – OBRAVNAVA PREDLOGA STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O NADOMESTITVI PRILOG A IN B K UREDBI EU 2015/848, POSTOPKI V PRIMERU INSOLVENTNOSTI. </font></b><br/>
<b><font size="4">	</font></b><font size="4">Predlog stališča je na podlagi prvega odstavka 4. člena Zakona o sodelovanju med Državnim zborom in Vlado o zadevah Evropske unije Državnemu zboru v obravnavo dne 1. 7. 2021 posredovala Vlada in je objavljeno na spletnih straneh Državnega zbora. </font><br/>
<font size="4">	Na sejo je bilo k tej točki vabljeno Ministrstvo za pravosodje.</font><br/>
<font size="4">	Pričenjam z obravnavo predloga stališča, ki jo bomo opravili na podlagi 154.h člena Poslovnika Državnega zbora. Po opravljeni razpravi o predlogu stališča ter o razpravi in glasovanju o morebitnih amandmajih bo Odbor oblikoval mnenje in ga poslal Odboru za zadeve Evropske unije kot pristojnemu odboru.</font><br/>
<font size="4">	Besedo dajem državnemu sekretarju na Ministrstvu za pravosodje gospodu Zlatku Rateju za dopolnilno obrazložitev predloga stališča. Izvolite.</font><br/>
<br/>
<font size="4">	</font><b><font size="4">ZLATKO RATEJ:</font></b><font size="4"> Spoštovani predsedujoči, hvala za besedo. Spoštovane poslanke in poslanci! Dovolite mi, da predstavim Predlog stališča Republike Slovenije do predloga evropske uredbe o nadomestitvi prilog A in B k uredbi EU v postopkih v primeru insolventnosti. </font><br/>
<font size="4">	Insolvenčna uredba je bila sprejeta 2015 in se nanaša na insolvenčne postopke, ki se začnejo v kateri od držav članic Evropske unije. Imajo pa povezavo s kakšno drugo državo članico. </font><br/>
<font size="4">	V prilogi A k uredbi se nahaja seznam različnih vrst insolvenčnih postopkov za vsako državo članico. Z njeno pomočjo je namreč mogoče ugotoviti ali se za določen insolvenčni postopek uporablja uredba ali pa ne.</font><br/>
<font size="4">	V prilogi B je seznam oseb, ki so stečajni upravitelji za vsako državo članico. Na njegovem temelju je mogoče ugotoviti ali za osebo, ki je bila postavljena za stečajnega upravitelja v kakšni državi članici velja navedena uredba.</font><br/>
<font size="4">	Prilogi sta sestavni del uredbe. Spremenita se lahko le tako, da se sprejme uredba, s katero </font><br/>
<br/>
<b><font size="4">2. TRAK: (ES) – 8.05</font></b><br/>
<br/>
<font size="4">	(nadaljevanje) se spremeni do takrat veljavna uredba v rednem zakonodajnem postopku. </font><br/>
<font size="4">	Prilogi sta bili sedaj posodobljeni dvakrat. Nazadnje v letu 2018. Tokrat je na mizi novi predlog. Nizozemska, Italija, Litva, Ciper, Poljska, Nemčija, Madžarska in Avstrija so namreč Evropski komisiji sporočile, da so uvedle bodisi nove vrste insolvenčnih postopkov, bodisi nove vrste stečajnih upraviteljev. V nobeni od listin se ne predlaga kakršnakoli vsebinska sprememba insolvenčne uredbe, edini namen je posodobitev B seznamov, namreč seznamov vrst insolvenčnih postopkov in stečajnih upraviteljev.</font><br/>
<font size="4">	Slovenija podpira predlog Evropske uredbe o namestitvi prilog A in B k evropski uredbi o postopkih v primeru insolventnosti. </font><br/>
<font size="4">	S posodobitvijo seznamov se doseže to, da so seznami natančni, insolvenčna uredba pa zadošča namenom zaradi katerih je bila sprejeta. </font><br/>
<font size="4">	Naj s tem zaključim krajšo predstavitev in se zahvalim za vašo pozornost. V kolikor bo potrebno pa se bom v nadaljevanju vključil v razpravo. </font><br/>
<br/>
<font size="4">	</font><b><font size="4">PREDSEDNIK BLAŽ PAVLIN:</font></b><font size="4"> Hvala lepa. Prehajamo na razpravo poslank in poslancev. Ali kdo želi besedo? Ugotavljam, da ni interesa za razpravo, zato zaključujem razpravo in prehajamo na odločanje. </font><br/>
<font size="4">	Ker k predlogu stališča ni bilo predlaganih amandmajev, Odboru predlagam, da sprejme naslednje mnenje: »Odbor za pravosodje podpira Predlog stališča Republike Slovenije do predloga uredbe Evropskega parlamenta in Sveta o nadomestitvi prilog A in B k uredbi EU 2015/848 o postopkih v primeru insolventnosti in predlaga pristojnemu Odboru za zadeve Evropske unije, da ga sprejme.« Želi kdo razpravljati o predlogu mnenja? Ugotavljam, da ne, zato prehajamo na odločanje. Glasujemo.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je bilo mnenje sprejeto.</font><br/>
<font size="4">	Odbor bo v skladu s 154.h členom Poslovnika Državnega zbora kot matično delo telo pripravil mnenje in ga posredoval Odboru za zadeve Evropske unije, ki bo kot pristojno delovno telo na svoji seji sprejel odločitev v zvezi s predlaganim stališčem. </font><br/>
<font size="4">	Predlagam da Odboru pisno poročamo. Kdo temu nasprotuje? Ugotavljam, da ne.</font><br/>
<font size="4">	S tem zaključujem 1. točko dnevnega reda in 33. nujno sejo Odbora za pravosodje. </font><br/>
<font size="4">	Hvala za vašo udeležbo.</font><br/>
<br/>
<b><font size="4">Seja je bila končana 7. julija 2021 ob 8.08.</font></b>
</root>