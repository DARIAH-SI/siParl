<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>132. seja</b><br/>
<br/>
<b>(4. marec 2022)</b><br/>
</p></div><br/>
<b>Sejo sta vodila Igor Zorčič, predsednik in Tina Heferle, podpredsednica Državnega zbora.</b><br/>
<b>Seja se je začela ob 10.01.</b><br/>
<br/>
<b>1. TRAK: (VP) </b><br/>
<br/>
<b>	PREDSEDNIK IGOR ZORČIČ: </b>Spoštovani kolegice in kolegi, gospe in gospodje, začenjam 132. sejo Kolegija. Vse prisotne lepo pozdravljam.<br/>
	Včeraj ste bili z dopisom obveščeni, da bo na dnevni red uvrščena tudi točka dnevnega reda 1.a Dogovor o sklicu izredne seje Državnega zbora. <br/>
	Hkrati vam je bilo posredovano novo gradivo k 3. točki dnevnega reda. <br/>
	Zaenkrat nimam nobenih obvestil o nadomeščanju članov kolegija. <br/>
<br/>
	Prehajamo na <b>A.1 TOČKO DNEVNEGA REDA - PREDLOG ZA OBRAVNAVO PREDLOGA ZAKONA PO NUJNEM POSTOPKU.</b> <br/>
	Kolegij razpravlja in glasuje o predlogu Vlade, da Državni zbor po nujnem postopku obravnava predlog Zakona o preprečevanju pranja denarja in financiranja terorizma. <br/>
	Želi besedo predstavnica Vlade? <br/>
	Gospa mag. Janja Garvas Hočevar, imate besedo.<br/>
<br/>
	<b>MAG. JANJA GARVAS HOČEVAR: </b>Najlepša hvala, predsednik.<br/>
	Vlada Republike Slovenije predlaga Državnemu zbor, da predlog zakona obravnava po nujnem postopku, da se preprečijo težko popravljive posledice za delovanje države.<br/>
	Predlog zakona v nacionalni pravni red delno prenaša direktive EU, pri čemer je rok za prenos direktiv potekel 30. junija 2021 in 1. avgusta 2021. Republika Slovenija je že prejela uradne opomine Evropske komisije zaradi neprenosa določb omenjenih direktiv. V primeru, da Slovenija določb direktiv pravočasno ne prenese v nacionalni pravni red, ima Evropska komisija možnost ukrepanja. Evropska komisija je, kot omenjeno predhodno, Republiki Sloveniji že izdala uradna opomina, v primeru nadaljnjih zamud pa se poveča tveganje za vložitev tožbe s strani Evropske komisije, kar ima lahko za Slovenijo znatne finančne posledice. Predlog zakona vsebuje tudi nekaj izboljšav obstoječega zakona, ki zagotavlja učinkovitejše obvladovanje tveganja pranja denarja in financiranja terorizma s strani zavezancev in izvajanje nadzora s strani nadzornih organov.<br/>
	Hvala.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Odpiram razpravo.  Želi kdo besedo? <br/>
	Matej Tašner Vatovec, imate besedo.<br/>
<br/>
	<b>DR.</b> <b>MATEJ TAŠNER VATOVEC (PS Levica): </b>Hvala lepa. <br/>
	Lep pozdrav vsem.<br/>
	V bistvu ta postopek smo enkrat že izpeljali in je Državni zbor ugotovil, da ta zakon ni primeren za nič kaj šele za uvajanje kakšnih evropskih direktiv. In tudi to izsiljevanje, da se bližajo kazni s strani Evropske komisije zaradi tega, ker nimamo sprejetih oziroma implementiranih direktiv, je pač poniglavo. Mislim, notri vtikate vse možne vrste podtaknjencev in nekih čudnih rešitev glede tega Urada za preprečevanje pranja denarja in pač argumentirate, da je zaradi nujnosti sprejetja teh direktiv to potrebno vložiti. Zdaj, kot smo uspeli pregledati, gre zgolj za neke manjše kozmetične popravke, ki ne odpravljajo vseh pomislekov, ki smo jih imeli v obravnavi prejšnjega predloga zakona, ki ste ga predlagali. Tako, da tudi tokrat jaz sem absolutno proti temu, da se ta zakon sprejema po nujnem postopku, ker je v bistvu škodljiv.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Besedo ima Jerca Korče.<br/>
<br/>
	<b>JERCA KORČE (PS LMŠ): </b>Najlepša hvala. Lep pozdrav.<br/>
	Res je tako kot je že moj predhodnik povedal. Gre za identičen, praktično skoraj identičen predlog kot smo ga zavrnili 2. 2. in sicer z 51 glasovi proti. Tako, da v obeh primerih gre za nov zakon, 194 členov in kar se nas tiče, še vedno notri obstajajo kljub temu, da ste nekaj <br/>
<br/>
<b>2. TRAK: (TB) – 10.05</b><br/>
<br/>
	(nadaljevanje) popravil, vsaj dopolnil 159. člen, pa še vedno obstajajo noter sporne določbe, ki govorijo o prekomerni množični obdelavi osebnih podatkov. Na drugi strani pa še vedno ohranjate noter šesti odstavek 75. člena, po katerem naj bi pa minister bil tisti, ki bi pa določal izjeme, torej, za nas je absolutno neprimerno, da se tak zakon sprejema po nujnem postopku, tudi glede na določbe Poslovnika, v katerem je jasno navedeno, v katerih primerih se lahko potrdi oziroma je smiselno potrditi nujni postopek in tako, kot je moj predhodnik že povedal, ja, ti izgovori v zvezi z kaznimi s strani Evropske unije ne morejo bit dovoljšen argument, da bi po nujnem postopku potrjevali zakon, ki tako močno vsebuje sporne določbe glede obdelave osebnih podatkov.<br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
	Besedo ima Matjaž Han.<br/>
<br/>
	<b>MATJAŽ HAN (PS SD):</b> Hvala lepa.<br/>
	Ko sem se pripravljal na ta kolegij ali pa pogledal, kaj bomo vse na tem kolegiju imel in obravnaval v Državnem zboru, sem mislil, da smo 1. maja v letošnjem letu, ker to je nekaj nemogočega, no, da 50 dni pred volitvam, pa 10 dni pred zadnjo sejo, bi mi v bistvu zdaj rešil vse, kar se je dal in me nobeden več me ne bo »nahecal«, da ti zakoni, prvi, nekateri, niso predvolilne zgodbice posameznikov, ker drugače si ne znam predstavljat, zakaj posamezniki vlagajo oziroma posamezne stranke vlagajo zakone in drugo, pri zakonu, o katerem govorimo, o Zakonu o preprečevanju pranja denarja, glede na to, da je pred štirinajstimi dnevi ali pa tremi tedni padel, še enkrat vlagamo, se pravi, da samo zdaj, bo nekatere, da je ta koalicija nekatere poslanske skupine stisnila za vrat, da je to potrebno naredit. <br/>
Tako da, jaz bi vseeno prosil malo resnosti, ker od 14 dni nazaj smo v drugi situaciji Slovenija in Evropa in svet in vsi ti zakoni, ki jih imamo danes na tej seji, absolutno lahko počakajo – absolutno lahko počakajo -, če bo pa res kakšen zakon potreben, da bo treba reševat državo in njene državljane po tej vojni oziroma v tej situaciji, sem pa jaz pripravljen tudi po volitvah, če bom seveda izvoljen ali pa verjetno tudi do konstutivne(?) seje novega zbora, ampak, takrat, če gre res za reševanje življenj in reševanje naše države. Zato bom vse zakone, ki so danes na mizi, po nujnem, rednem, ne vem kakšnem postopku, jaz zavrnil, ker je to neresno, neodgovorno, predvsem pa je populistično.<br/>
Hvala lepa.<br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
	Še kdo? (Ne.) Ugotavljam, da ne. Zaključujem razpravo.<br/>
<br/>
	Na glasovanje dajem naslednji predlog sklepa: »Predlog zakona o preprečevanju pranja denarja in financiranja terorizma se obravnava po nujnem postopku.« Glasujemo.<br/>
	Kdo je za? (SDS, NSi, Konkretno, SNS, DeSUS, Narodni skupnosti.) Proti? (LMŠ, Levica, Nepovezani, SD, SAB.)<br/>
	Ugotavljam, da je sklep sprejet.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>1.A TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.</b><br/>
	Gradivo, to je zahtevo za sklic izredne seje ste prejeli včeraj z obvestilom o širitvi današnje seje. V zvezi s sklicem 97. izredne seje Državnega zbora predlagam naslednje: predlog dnevnega reda določen z zahtevo in se glasi: 1. točka – Predlog deklaracije o trenutnih razmerah v Ukrajini. Datum seje: sreda 9. 3. 2022 ob 13. uri do zaključka seje. Najava časa za razpravo: za poslanske skupine ena točka po tretjem odstavku 67. člena Poslovnika zbora, do 5 minut za dopolnilno obrazložitev predlagatelja in do 5 minut za uvodno predstavitev mnenja Vlade ter do 30 minut za razpravo predlagatelja in Vlade.<br/>
	Želi kdo besedo? (Ne.) Ugotavljam, da ne. <br/>
<br/>
Prehajamo na glasovanje. Na glasovanje dajem naslednji predlog sklepa: »Poslanske skupine k točki dnevnega reda 97. izredne seje Državnega zbora najavijo čas v skladu s tretjim odstavkom 67. člena Poslovnika zbora.« Glasujemo.<br/>
Kdo je za? (Soglasno.)<br/>
<br/>
<b>3. TRAK: (SC) – 10.10</b><br/>
<br/>
<b>	</b>(nadaljevanje) Je kdo proti? (Nihče.) <br/>
	Sprejeto.<br/>
	Na glasovanje dajem še eden sklep: »Za uvodno obrazložitev ima predlagatelj predloga akta in Vlade za uvodno predstavitev mnenja k predlogu akta na voljo do 5 minut za razpravo pa oba do 30 minut.« Glasujemo. <br/>
	Kdo je za? (Soglasno.) Je kdo proti? (Nihče.) <br/>
	Ugotavljam, da soglasno prejeto. <br/>
	Predlagam še eden predlog sklepa, ki se nanaša na delo Odbora za zunanjo politiko. »Odbor za zunanjo politiko lahko z obravnavo zadeve z dnevnega reda 97. izredne seje Državnega zbora po potrebi zaseda tudi po 22. uri.« Glasujemo.<br/>
	Kdo je za? (SDS, NSi, Konkretno, Desus, SNS in Narodne skupnosti.) Je kdo proti? (Nihče.)<br/>
	Ugotavljam, da je sklep sprejet. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO - DOGOVOR O SKLICU IZREDNE SEJE DRŽAVNEGA BORA. </b><br/>
<b>	</b>S sklicem seje kolegija ste kot gradivo k tej točki prejeli dve zahtevi skupine poslank in poslancev s prvopodpisanim Danijelom Krivcem za sklic izredne seje Državnega zbora. Predlagam, da na podlagi obeh zahtev skličemo eno izredno sejo in sicer predlog dnevnega reda določen z obema zahtevama, razviden iz sklica seje kolegija, sedem točk. Datum seje petek, 11. 3. 2022 ob 10. uri do zaključka seje. Najava časa za razpravo za poslanske skupine ena točka po tretjem odstavku 67. člena Poslovnika zbora. Do pet minut za dopolnilno obrazložitev predlagatelja o predlogu zakona in do pet minut za predstavitev mnenja Vlade pri 2. točki in do 30 minut za razpravo o predlagatelju in do trideset minut za razpravo Vlade pri 2. točki. Želi kdo besedo? (Ne.) Zaključujem razpravo. <br/>
	Prehajamo na glasovanje. Na glasovanje dajem naslednji predlog sklepa: »Poslanske skupine k eni točki dnevnega reda 98. izredne seje Državnega zbora najavijo čas v skladu s tretjim odstavkom 67. člena Poslovnika zbora.« Glasujemo.<br/>
	Kdo je za? (Soglasno.) Je kdo proti? (Nihče.) <br/>
	Soglasno sprejeto. <br/>
	Še eden sklep dajem na glasovanje: »Predlagatelj predloga zakona ima za uvodno obrazložitev na voljo do 5 minut za razpravo do 20 minut. Pri 2. točki ima Vlada za dopolnilno predstavitev mnenja na voljo do 5 minut in do 30 minut za razpravo.« Glasujemo.<br/>
	Kdo je za? (Soglasno.) Je kdo proti? (Nihče.) <br/>
	Soglasno sprejeto. <br/>
	Predlagam, da odločamo še o predlogu sklepa, ki se nanaša na delo odbora: »Odbor za obrambo ter odbor za infrastrukturo, okolje in prostor lahko za obravnavo zadev iz dnevnega reda 98. izredne seje po potrebi zasedata tudi po 22. uri.« Glasujemo.<br/>
	Kdo je za? (SDS, NSi, Konkretno, Desus, SNS, obe narodne skupnosti.) Je kdo proti? (Nihče.) <br/>
	Ugotavljam, da je sklep sprejet. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>3. TOČKO DNEVNEGA REDA - DOGOVOR O PRIPRAVI SKLICA 30. SEJE DRŽAVNEGA ZBORA</b>, ki se bo začela v ponedeljek 14. marca 2022. <br/>
	Novo gradivo k tej točki ste prejeli včeraj. Odpiram razpravo. Želi kdo razpravljati? (Ne.) <br/>
	V skladu z dogovorom bom pripravil sklic 30. seje Državnega zbora. Mimogrede kot lahko vidite bo točk, kar veliko. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>4. TOČKO DNEVNEGA REDA - PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU. </b><br/>
<b>	</b>Gradivo ste prejeli s sklicem seje kolegija. Razpravljali bomo o petih predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava Predlog zakona o dopolnitvi Zakona o ukrepih Republike Slovenije za krepitev stabilnosti bank. <br/>
Želi besedo dr. Matej T. Vatovec? Imate besedo. <br/>
<br/>
	<b>DR. MATEJ TAŠNER VARTOVEC (PS Levica): </b>Hvala. <br/>
	Z zakonom predlagamo, da se zaključi poslovanje slabe banke, da se njeno premoženje v dveh kosih prenese na državo. Eden del gre za turistične kapacitete se pravi tisto, kar je v terjatvah oziroma v lasti slabe banke predvsem Istrabenz turizem in podobno, da bi prešlo na Slovenski državni holding. Ob enem predlagamo, da se stanovanjske nepremičnine in zemljišča, ki so primerna za gradnjo <b> </b>   <br/>
<br/>
<b>4. TRAK (VI) 10.15</b><br/>
<br/>
	(Nadaljevanje) prestavijo neodplačno na republiški stanovanjski sklad, obenem pa z zakonom uvajamo moratorij na prodajo teh lastnin slabe banke do izvedbe zakona. Gre za manjšo spremembo. Bi pa preprečilo morebitne razprodaje nepremičnin in drugih naložb, ki jih ima slaba banka.  <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Odpiram razpravo. Želi kdo besedo? Ugotavljam, da ne. Zaključujem razpravo. <br/>
	Na glasovanje dajem naslednji predlog sklepa: Predlog zakona o dopolnitvi zakona o ukrepih Republike Slovenije za krepitev stabilnosti bank se obravnava po skrajšanem postopku. Glasujemo.<br/>
	Kdo je za? (Levica.) Nihče drug?<br/>
	Ugotavljam, da sklep ni sprejet. <br/>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah zakona o starševskem varstvu in družinskih prejemkih. Želi besedo Jožef Horvat? <br/>
<br/>
<b>	JOŽEF HORVAT (PS NSi):</b> Hvala lepa, gospod predsednik.<br/>
Spoštovane kolegice in kolegi! Ker gre za neko logično celoto paketa štirih zakonov in zaradi časovne racionalnosti mi dovolite, da zelo na kratko predstavim vsebine vseh štirih zakonov. Gre torej za Predlog zakona o spremembah in dopolnitvah zakona o starševskem varstvu in družinskih prejemkih, za Predlog zakona o spremembah in dopolnitvah zakona o socialnovarstvenih prejemkih, za Predlog zakona o spremembah in dopolnitvah zakona o urejanju trga dela in za Predlog zakona o spremembah in dopolnitvah zakona o uveljavljanju pravic iz javnih sredstev. <br/>
	Sveženj sprememb na področju socialne in družinske zakonodaje želi spodbuditi hitrejše vključevanje brezposelnih na trg dela in zmanjšati tudi dolgotrajno brezposelnost. Obenem pa postopoma ločiti družinsko politiko od socialnega varstva. Na področju družin v Novi Sloveniji predlagamo uvedbo dveh novih dohodkovnih razredov pri državnih štipendijah, zaradi česar bi približno 15 tisoč dijakov in študentov več prejelo državno štipendijo. Poleg tega se pri dodeljevanju državne štipendije v dohodek družine ne bi več upoštevali stroški, dodatki, pardon, ne bi se več upoštevali otroški dodatki preostalih otrok. Prav tako se kadrovska štipendija in plačilo za študentsko delo v celoti ne bi več upoštevala kot dohodek družine pri priznavanju pravic iz javnih sredstev. Sedaj namreč prihaja do primerov, ko so mlajši otroci na nek način kaznovani pri otroških dodatkih in štipendijah zaradi pridnosti starejših bratov in sester, ki opravljajo študentsko delo. Poleg tega želimo očetom ob rojstvu otroka omogočiti skupaj 75 dni neprenosljivega dopusta, od česar bi lahko 60 dni izkoristili do otrokovega 8. leta, da se lahko aktivno vključijo v vzgojo otroka v najzgodnejših letih. Usklajevanje družinskega in poklicnega življenja pa želimo izboljšati tudi tako, da bi lahko pravico do krajšega delovnega časa zaradi skrbi za dva ali več otrok do 8. leta starosti hkrati koristila oba starša do skupnega obsega 20 ur na teden. Za hitrejše vključevanje brezposelnih na trg dela in zmanjševanje brezposelnosti je ključno, da bi lahko Zavod za zaposlovanje brezposelno osebo po šestih mesecih napotil tudi na delovno mesto, za katero se zahteva do dve stopnji nižja izobrazba. S tem želimo v Novi Sloveniji preprečiti, da ljudje, ki so zdravi in sposobni za delo postanejo dolgotrajno brezposelni, saj se potem mnogo težje ponovno zaposlijo. Poleg tega predlagamo, da se iskalca zaposlitve hitreje izpiše iz evidence brezposelnih oseb, če ta nesporno krši svoje obveznosti pri aktivnem iskanju zaposlitve. S tem za šest mesecev tudi izgubi pravico do denarne socialne pomoči. Najbolj ranljivim skupinam brezposelnih oseb, invalidom, Romom in osebam starejšim od 58 let pa želimo omogočiti, da bi se lahko v program javnih del pri istem izvajalcu namesto skupno dveh let vključili za štiri leta. Pogosto je vključitev v javna dela edina možnost za njihovo aktivacijo, socialno vključenost in <br/>
<br/>
<b>5. TRAK: (VP) 10.20</b><br/>
<br/>
<b>	</b>(nadaljevanje) pridobivanje delovnih izkušenj, kar jim povečuje možnost zaposlitve na trgu dela. <br/>
	Kolegice in kolegi, predlagam vašo podporo za skrajšani postopek.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Besedo ima Jerca Korče. Odpiram razpravo.<br/>
<br/>
	<b>JERCA KORČE (PS LMŠ): </b>Zdaj kakor ste opazili, smo konsistentni in tudi prejšnjega predloga za skrajšani postopek s strani opozicijskega našega partnerja nismo podprli zato, ker 50 dni pred volitvami je to neodgovorno, da se zadeve peljejo po takih postopkih.<br/>
	Ko pa gremo konkretno na te štirih zakone pa govorimo o zakonih, ko pomenijo velik poseg v socialne pravice prebivalk in prebivalcev. In drugič, ne gre za manjše popravke zakonodaje. In iz tega vidika za LMŠ absolutno skrajšani ni ustrezen. Spomnimo se, da je tak predlog oziroma te štiri zakone vlada že dala in poslala v javno obravnavo in da že takrat je bilo dvignjenega kar nekaj prahu okoli teh štirih zakonov, zato je vprašanje, zakaj vlada ni peljala postopka naprej po rednem postopku, tak kot bi bil tudi pravilen. Nenazadnje niso bili vključeni socialni partnerji, socialni dialog se ni vodil na Ekonomsko-socialnem svetu okoli štirih zakonov, ki so zelo, zelo pomembni in targetirajo to, da bi socialni dialog moral biti praktično prvi interes koalicije. Zdaj smo priča temu, da se vlaga to kot poslanski zakon, ni seveda nič drugega kot neka predvolilna piar akcija vsekakor pa nikakor ne resen predlog. Ampak če pustimo vsebino čisto ob strani, je postopkovno zelo, zelo neresno, da koalicijska Poslanska skupina Nova Slovenija tak zakon vlaga kot poslanski zakon po skrajšanem postopku. Vemo, da lahko pričakujemo številne pripombe različnih deležnikov. In tako na hitro je to res neodgovorno. Tako, da absolutno bomo v Listi Marjana Šarca tovrstnemu postopku pri tako pomembnih zakonih ostro nasprotovali.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Besedo ima Matej Tašner Vatovec.<br/>
<br/>
<b>	DR. MATEJ TAŠNER VATOVEC (PS Levica): </b>Ja, jaz se ne morem znebiti občutka, da gre za sicer zakonodajo, ampak je zakonodaja, ki so jo pripravili na ministrstvu, ampak ni šla skozi vlado. In kot je bilo že rečeno, ne gre za manjše spremembe, tu gre za korenito spremembo koncepta socialne države, koncepta socialnih pomoči. In iz tega vidika, če ostanemo zelo na tej abstraktni ravni, bi to moralo iti na socialni dialog, o tem potekati neka širša javna razprava, ne pa da sedaj, sicer / nerazumljivo/, okej, ampak s tistim našim prejšnjim zakonom smo skušali preprečiti škodljivo privatizacijo, ampak zdaj tik pred zdajci pred zaključkom mandata tako obsežne stvari obravnavati, ko vidimo, da v bistvu ta Državni zbor ne zmore več racionalno folgati stvari, je najmanj neodgovorno če ne škodljivo. In iz tega vidika seveda je potrebno biti proti tem skrajšanim postopkom, absolutno proti zakonu. <br/>
	Mislim, tukaj govorimo o konkretnih spremembah, ki bodo odvzemale denarno socialno pomoč pogojno obsojenim, odvzemajo avtonomijo socialnim delavcem, v bistvu zaostrujejo prisilo brezposelnim, da sprejmejo katerokoli delo. Govorimo o protiromskih ukrepih, tisto izplačevanje pomoči v naravi. In tudi državne štipendije, ki se zdaj širijo tudi na višje dohodkovne razrede namesto, da bi razmišljali o tem, da bi okrepili tiste, ki so socialno šibkejši, in zviševali nižje štipendije, ki jih trenutno prejemajo. Tako, da to je neka stvar, ki rabi res široko in veliko debato, predvsem pa bi si želel malo več socialnega dialoga pri v bistvu reformi socialne države. In pač tega ne moremo na tak način sprejemati.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Še kdo? Ja, Matjaž Han in potem Maša Kociper. / oglašanje iz dvorane/<br/>
<br/>
	<b>MAŠA KOCIPER (PS SAB): </b>Saj je težko, ko prideš tako tretji na vrsti, še kaj dodati. Jaz se pravzaprav v celoti strinjam s tem, kar je povedala kolegica Korče. Mi se večkrat pogovarjamo. V tej hiši bi se morali enkrat vsi skupaj usesti in sprejeti spremembo poslovnika, ki bi določila, ali katerikoli zakon, ki bi določal, da v trenutku, ko so razpisane volitve v Državni zbor, se ne  <br/>
<br/>
<b>6. TRAK: (TB) – 10.25</b><br/>
<br/>
	(nadaljevanje) sprejemajo več zakoni, ker ta populizem, saj je na vseh straneh, ta populizem, ki se zgrne pred volitvami, je nekaj norega in dela noro škodo državi in nekatere stranke dajejo take bolj benigne zakone, ki nimajo nekih posledic, nekatere pa s polnim šusom, v najpomembnejše zakone, najpomembnejše spremembe, 50 dni pred volitvami in, glede na to, kar tukaj berem, je videt, da se je stranka NSi odločila, da bo v zadnjem mesecu vse svoje volilne obljube kar v enem paketu izpolnila. <br/>
Jaz, glede na to, kar je že bilo povedano z strani poslanke Korče in poslanca Vatovca, lahko vprašam samo še, kaj je z Ekonomsko-socialnim svetom in tem dialogom, ki ste ga toliko poudarjali, koliko je pomemben? Ti zakoni bi morali it skozi te organe. To smo tudi vse pozabili, kajne? Kolega Vatovec je povedal za nekatere posege na socialnem področju. Mene zanima, tudi predlagatelja NSi, ki toliko govori o gospodarstvu, ali so bili pa z gospodarstvom na drugi strani usklajeni ukrepi, ki pa bistveno zadevajo delodajalce, predvsem manjše delodajalce. Trajanje(?) pravice do dela s skrajšanim delovnim časom zaradi starševstva, to veste, da je pravica, ki jo lahko ženska enostransko uveljavlja, se podaljšuje do 8. leta starosti otrok. Poenoti se starost otroka, za katerega imajo starši določeno podaljšanje oziroma pravico do 8. let. Prej je bila to do končanega prvega razreda, zdaj do 8. let. Uvajajo se neki avtomatizmi pri dodelitvi otroškega dodatka, okej. Potem je kar nekaj stvari, ki se nanašajo na štipendije, se kar viša, se izenačujejo dohodkovni razredi in se viša pravica do štipendije nad 18. let in tako naprej. <br/>
To so neki konkretni finančni učinki. Se pravi, in na eni strani poseg v pravice in na drugi strani konkretni finančni učinki in za državo in za delodajalce in kar 50 dni pred volitvami po skrajšanem postopku. Paket štirih socialnih zakonov, bum bang, in to je to. Mislim, če je to neka odgovorna politika… Eno je, da daš nek populistični zakon, ki poveš, kaj bi ti rad uredil, pa nima nekih posledic in tako naprej, en mesec pred volitvami, drugo pa je, da greš s takimi kompleksnimi zakoni, ki bi mogli it v socialni dialog, naprej in seveda karkoli mi tukaj v opoziciji rečemo, seveda je kot bob ob steno, ampak saj, na zapisnik povem, da seveda takih predlogov ne morem podpret.<br/>
<br/>
	<b>PODPREDSEDNICA TINA HEFERLE:</b> Hvala lepa.<br/>
	Besedo ima še Matjaž Han, izvolite.<br/>
<br/>
	<b>MATJAŽ HAN (PS SD):</b> Saj, moram reči, da če malo spoštujemo našo državo, če malo spoštujemo demokracijo, govorim za kolege, ta moment ne za NSi, za vse ostale, če smo malo politično modri, pa odgovorni, potem ne moremo roke dvignit za to, pa kljub temu, da so dobronamerni predlogi. Pa mi smo odgovorni, kdo je odgovoren za državo, kako bo funkcionirala? Vlada in zakonodajalno telo, se pravi mi. Pa ne moremo tako, gospe in gospodje, več delat, no. Jaz vem, da imate med sabo zmenjen, jaz bom tebe podprl, ti boš mene podprl in tako naprej, ampak mi državo vodimo, halo? Že tako v težkih časih smo, kajne, za par glasov smo pripravljeni obrnit ta moment, 10, 20 dni pred volitvami, vse na glavo. Jaz vas prosim, res vas prosim, da probamo bit vendarle še malo državotvorni, tudi v tem smislu, da ne gre. <br/>
Volil…, boste lahko vlagal, gospe in gospodje, če boste zmagal naslednje volitve, takoj v juniju, juliju, boste lahko vse popravil na tem, samo, dajmo zdajle probat, ker vi veste, da v tem Državnem zboru smo že vse zgodbe porušil, ni več nobenih pravil, poslanci grejo v eno stranko, v drugo stranko, eni niso v nobenih strankah, nobenih pravil več nimamo, samo, ne več delat finančne škode, ker bomo v tej državi prekleto potreboval še kako denar za to, da bomo reševal situacijo, v kateri smo se najprej po Covidu znašli, zdaj pa s to vojno, ki bo vplivala na razvoj dogodkov v celi Evropi.<br/>
<br/>
<b>7. TRAK: (VP) 10.30</b><br/>
<br/>
<b>	</b>(nadaljevanje) In vsak dan je nekaj novega, vsak dan bomo morali drugače razmišljati, no. Jaz bom absolutno proti, ker se mi zdi to neodgovorno.<br/>
	Bi pa vprašal generalno sekretarko, zakaj to Vlada, če je res tako pomembno, zakaj to Vlada ni vložila in zakaj vi ne razlagate ta zakon. Če lahko dobim odgovor. Ker gre za pomembne zakone, to ni en zakon. Če lahko dobim ta odgovor ali to Vlada podpira ali ne. Samo toliko, da. <br/>
<br/>
<b>	PODPREDSEDNICA TINA HEFERLE: </b>Hvala lepa.<br/>
	Želite odgovoriti? Ja, izvolite.<br/>
<br/>
	<b>MAG. JANJA GARVAS HOČEVAR: </b>Govorimo o poslanskem zakonu. In v bistvu to zdajle nima nobene veze, zakaj vlada in zakaj bi morala. Tako, da govorimo o skrajšanem postopku štirih zakonov, ki jih predlaga poslanska skupina. / oglašanje iz dvorane/ <br/>
<br/>
	<b>PODPREDSEDNICA TINA HEFERLE: </b>Ja, glejte, vprašanje poslanca Hana je bilo popolnoma na mestu. Zdaj, če niste želeli odgovoriti, bi lahko to tako povedali. Ne pa da sodite, zakaj on vas to sprašuje in zakaj vas ne.<br/>
	Želi še kdo razpravljati pri tej točki? Če ne, zaključujem razpravo.<br/>
	Prehajamo na odločanje posamezno o vseh sklepih, ker smo opravili razpravo že združno.<br/>
	Tako, da najprej dajem na glasovanje sklep. Predlog sklepa se glasi: »Predlog Zakona o spremembah in dopolnitvah Zakona o starševskem varstvu in družinskih prejemkih se obravnava po skrajšanem postopku«. Glasujemo.<br/>
	Kdo je za? (PS SDS, PS NSi, PS Konkretno, PS SNS, PS DeSUS, PS IMNS.) <br/>
	Ugotavljam, da je sklep sprejet.<br/>
<br/>
	Naslednji predlog sklepa se glasi:<br/>
	»Predlog Zakona o spremembah in dopolnitvah Zakona o socialnovarstvenih prejemkih se obravnava po skrajšanem postopku«. Glasujemo.<br/>
	Kdo je za? (PS SDS, PS NSi, PS Konkretno, PS SNS, PS DeSUS, PS IMNS.) <br/>
	Ugotavljam, da je sklep sprejet.<br/>
<br/>
	Naslednji sklep: »Predlog Zakona o spremembah in dopolnitvah Zakona o urejanju trga dela se obravnava po skrajšanem postopku«. Glasujemo.<br/>
	Kdo je za? (PS SDS, PS NSi, PS Konkretno, PS SNS, PS DeSUS, PS IMNS.) <br/>
	Ugotavljam, da je sklep sprejet.<br/>
<br/>
	In še zadnji sklep: »Predlog Zakona o spremembah in dopolnitvah Zakona o uveljavljanju pravic iz javnih sredstev se obravnava po skrajšanem postopku«. Glasujemo.<br/>
	Kdo je za? (PS SDS, PS NSi, PS Konkretno, PS SNS, PS DeSUS, PS IMNS.) <br/>
	Ugotavljam, da je sklep sprejet.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>5. TOČKO DNEVNEGA REDA - RAZNO. </b><br/>
	Če ima kdo kaj za dodati? Če ne, zaključujem razpravo.<br/>
	Zaključujem to točko dnevnega reda ter 132. sejo Kolegija.<br/>
	Ob tem Kolegij … / nemir v dvorani/ Samo majčkeno še. Ob tem vas pa prosim, da si vzamete še 5 minut po končani seji Kolegija, da opravimo še kratek razgovor na pobudo in prošnjo kolega Vatovca.<br/>
	Hvala. <br/>
<br/>
<b>Seja se je končala 4. marca 2022 ob 10.33.</b>
</root>