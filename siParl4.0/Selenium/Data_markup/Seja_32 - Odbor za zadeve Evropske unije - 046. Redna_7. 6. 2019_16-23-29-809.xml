<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">46. seja</font></b><br/>
<br/>
<b><font size="4">(7. junij 2019)</font></b></p></div><br/>
<b><font size="4">Sejo je vodil predsednik Igor Peček.</font></b><br/>
<b><font size="4">Seja se je pričela ob 9.03.</font></b><br/>
<br/>
<b><font size="4">1. TRAK: (TB)</font></b><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Spoštovane kolegice, spoštovani kolegi, začenjam 46. sejo Odbora za zadeve Evropske unije.</font><br/>
<font size="4">Obveščam vas, da je zadržana in se seje ne more udeležiti članica odbora, gospa Alenka Jeraj. Na seji pa kot nadomestni člani s pooblastili sodelujejo, in sicer, iz Poslanske skupine SD, gospod Matjaž Han, namesto člana odbora dr. Milana Brgleza, mag. Marko Koprivc iz Poslanske skupine SD, ki nadomešča poslanko mag. Meiro Hot in pa, poslanec Dušan Šiško, ki nadomešča poslanca Zmaga Jelinčiča Plemenitega. Aha, prejeli smo še eno obvestilo, hvala, s Poslanske skupine SMC, gospa Mateja Udovč nadomešča poslanca Gregorja Periča. Obveščam vas, da so na sejo povabljeni poslanci Evropske parlamenta iz Republike Slovenije ter predstavniki Vlade in Državnega sveta. Vse navzoče prav lepo pozdravljam.</font><br/>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red. Ker v poslovniškem roku nisem prejel predlogov za njegovo spremembo, je določen takšen dnevni red, kot ste ga prejeli s sklicem.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - ZASEDANJE SVETA EVROPSKE UNIJE ZA ZAPOSLOVANJE, SOCIALNO POLITIKO, ZDRAVJE IN VARSTVO POTROŠNIKOV, LUKSEMBURG, 13. IN 14. 6. 2019.</font></b><br/>
<font size="4">Gradivo k tej točki smo prejeli od Vlade dne 6. 6. 2019, na podlagi 8. člena Zakona o sodelovanju med Državnim zborom in Vlado o zadevah Evropske unije.</font><br/>
<font size="4">Prosim gospo Bredo Božnik, državno sekretarko na Ministrstvu za delo, družino, socialne zadeve in enake možnosti, da nam predstavi izhodišča. </font><br/>
<br/>
<b><font size="4">2. TRAK: (TB) – 9.05</font></b><br/>
<br/>
<font size="4">	(nadaljevanje) Izvolite.</font><br/>
<br/>
<b><font size="4">BREDA BOŽNIK:</font></b><font size="4"> Spoštovani predsedujoči, spoštovani poslanke in poslanci, spoštovani vabljeni, hvala za besedo in lepo pozdravljeni.</font><br/>
<font size="4">Na kratko bom predstavila dnevni red zasedanja Sveta Evropske unije za zaposlovanje, socialno politiko, zdravje in varstvo potrošnikov, ki bo 13. junija v Luksemburgu. Ministrice in ministri bodo opravili dve razpravi in sicer o evropskem semestru ter na delovnem kosilu, o spodbujanju pravične mobilnosti za izboljšanje rezultatov na trgu dela. Ob robu zasedanja sveta bo potekalo glasovanje o sedežu evropskega organa za delo. Kandidaturo za sedež so vložile Slovaška, Bolgarija, Ciper in pa Latvija.</font><br/>
<font size="4">Razprava o evropskem semestru po vsej verjetnosti ne bo izrazito vsebinska, saj se letošnji drugi cikel semestra zaradi volitev začenja kasneje. Priporočila državam je komisija objavila 5. 6., v naslednjih dneh pa sledi obravnava na pristojnih odborih. Svet bo namreč na izrednem zasedanju, 8. 7. 2019, odobril priporočila državam članicam v delih, ki se nanašajo na pristojnost sveta EPSCO ter vse ostale dokumente. Razprava na delovnem kosilu bo naslovila mobilnost delavcev, ki je kot ena od temeljnih svoboščin, tudi temelj enotnega evropskega trga. Mobilnost delavcev ima številne pozitivne učinke na spodbujanje rasti in pa konkurenčnost. Značilnosti trenutne mobilnosti kažejo, da bodo imeli mobilni državljani visokošolsko izobrazbo, kar je za državljane novih članic poseben izziv. Preveč kvalificirani za delo in pa nižja plačila, težje dostop do informacij, soočajo pa se z jezikovnimi izzivi. Koncept pravičnost in skladnosti s pravili v izogib zlorabam, je zato v ospredju razprav o mobilnosti.</font><br/>
<font size="4">V nadaljevanju bo svet sprejel tri sklepe sveta in sicer, o posebnem poročilu Evropskega računskega sodišča, o rezultatih sklada za evropsko pomoč najbolj ogroženim, o odpravi plačne vrzeli med spoloma in pa o spreminjajočem se svetu dela. Svet se bo seznanil tudi s poročilom o napredku pri obravnavi predloga direktive sveta, o izvajanju načela enakega obravnavanja oseb, ne glede na vero ali prepričanje, invalidnost, starost ali spolno usmerjenost ter pod točko razno, z informacijami komisije predsedstva in pa finske delegacije. Hvala lepa.</font><br/>
<br/>
<b><font size="4">PREDSEDNIK IGOR PEČEK:</font></b><font size="4"> Hvala lepa.</font><br/>
<font size="4">Medtem smo prejeli še eno pooblastilo in sicer, Poslanske skupine SDS. Gospoda Francija Kepo, nadomešča gospod Bojan Podkrajšek.</font><br/>
<font size="4">Zdaj pa prosim še dr. Tomaža Pliberška, državnega sekretarja na Ministrstvu za zdravje, da nam še on predstavi izhodišča.</font><br/>
<font size="4">Izvolite.</font><br/>
<br/>
<b><font size="4">DR. TOMAŽ PLIBERŠEK:</font></b><font size="4"> Spoštovani predsedujoči, hvala za besedo. Spoštovani poslanke, poslanci, vsi ostali povabljeni, lepo vas pozdravljam.</font><br/>
<font size="4">Torej zasedanje Sveta EPSCO, Sveta Evropske unije za zaposlovanje, socialno politiko, zdravje in varstvo potrošnikov, v sestavi ministra za zdravje, bo potekalo 14. junija 2019 v Luksemburgu. Romunsko predsedstvo je predlagalo obravnavo dveh točk v okviru njihovih prioritet predsedovanja in sicer, področje protimikrobne odpornosti in področje spodbujanja vlaganj v oblikovanje in izboljšanje zdravstvenih sistemov. V okviru prve točke, bo na področju zakonodajne dejavnosti svet potrdil sklepe sveta o nadaljnjih korakih, da Evropska unija postane regija z najboljšo prakso Evropske unije v boju proti protimikrobni odpornosti AMR. AMR je odpornost mikrobov proti zdravilom, zlasti bakterij proti antibiotikom. To je sposobnost, da razvijejo odpornost proti zdravilom, ki se uporabljajo za zdravljenje okužb. Torej gre za zelo pomembno tematiko. Osnutek sklepov je obravnavala delovna skupina Sveta za javno zdravje, odbor stalnih predstavnikov pa jih je potrdil dne 24. 5. 2019.</font><br/>
<font size="4">V sklepih svet med drugim poziva države članice k pripravi nacionalnih akcijskih načrtov, po načelu »Eno zdravje«. Pri tem morajo sodelovati tako zdravstveni, kot tudi kmetijski, veterinarski ter okoljski sektor. Svet poziva države članice in komisijo glede  ustreznega usposabljanja zdravstvenih delavcev po sektorjih o AMR, poudarja izboljšanje dodiplomskega izobraževanja, ki poudarja tveganja AMR, v zvezi z neustreznim predpisovanjem, odmerjanjem, uporabo in odstranjevanjem ter glede smernic Evropske unije za preudarno uporabo protimikrobnih zdravil. Države članice se morajo bolje koordinirati skozi Odbor za zdravstveno varnost. Svet tudi poziva države članice k resni obravnavi tega političnega dokumenta, </font><br/>
<br/>
<b><font size="4">3. TRAK: (SC) - 9.10</font></b><br/>
<br/>
<b><font size="4">	</font></b><font size="4">(nadaljevanje) saj bi tako lahko dosegli zmanjšanje uporabe antibiotikov ter z zagotovili spoštovanja načela solidarnosti med državami članicami in si prizadevali za potrebno sodelovanje z agencijami EMA torej Evropsko agencijo za zdravila, EPSA - Evropsko agencijo za varnost hrane ter ECDC - Evropskim centrom za nadzor nad nalezljivimi bolezni. Republika Slovenija pozdravlja sklepe sveta na temo protimikrobne odpornosti in bo v zvezi s tem podala intervencijo, v kateri bo poudarila, da intenzivnost v Evropskem akcijskem načrtu »Eno zdravje« zoper odpornost proti antimikrobikom. Ministrstvo za zdravje je koordiniralo pripravo predloga nacionalne strategije »Eno zdravje« za obvladovanje odpornosti in mikrobom na podlagi strokovnih izhodišč, komisije za smiselno rabo proti mikrobnih zdravil in nacionalne Komisije za preprečevanje in obvladovanje bolnišničnih okužb, v katere so vključeni tudi strokovnjaki s področja veterine in okolja.</font><br/>
<font size="4">S skupnim sodelovanjem smo pripravili predlog nacionalne strategije »Eno zdravje« za obvladovanje odpornosti mikrobov, ki je v postopku sprejema. Zaključujemo s pripravo triletnega akcijskega načrta, ki sledi zastavljenim ciljem in predlaganimi ukrepom iz strategije. Republika Slovenija protimikrobno odpornost dobro opravlja, saj se v mednarodni primerjavi uvrščamo med uspešnejše države po porabi antibiotikov v medicini in veterini, kljub temu pa vedno obstajajo možnosti za izboljšave. Po okviru 2. točke bodo ministri za zdravje razpravljali o spodbujanju vlaganj v oblikovanje in izboljšanje zdravstvenih sistemov.</font><br/>
<font size="4">Za razpravo je romunsko predsedstvo pripravilo dokument, v katerem sta dve orientacijski vprašanji. Prvo glede boljše optimizacije uporabe finančnih instrumentov in sredstev ter glede zagotavljanja sinergij med različnimi finančnimi instrumenti evropski / nerazumljivo/, ki so trenutno na voljo za zdravstveni sektor. Republika Slovenija bo v intervenciji poudarila, da je optimizacija uporabe finančnih instrumentov in sredstev pomembna za izvajanje prioritetnih ukrepov na področju razvoja v zdravstvu, še posebej glede na dejstvo, da so različni skladi in finančni instrumenti administrativno različno opravljani, kar pa iz vidika pomena zagotavlja kakovostnega globalnega zdravja in politik na tem področju izrednega pomena. Finančna sredstva države so omejena, zato se v državah članicah še toliko bolj zavedamo pomembnosti uresničevanja zdravstvenih ciljev tudi s pomočjo finančnih sredstev EU. V Sloveniji je projektom s področja zdravja zdravstva in dolgotrajne oskrbe namenjeno 66 milijonov evrov sredstev iz evropske kohezijske politike, ki jih izvajamo v sodelovanju z več kot 80 izvajalci. Niso pa sredstva evropske kohezijske politike edina, ki jih koristimo. Poslužujemo se programu za podporo pri strukturnih reformah v okviru zdravstvenega programa Evropske unije sodelujemo pri skupnih ukrepih držav članic Evropske unije. Zavedamo se, da Evropska unija ponuja raznolike priložnosti finančnih virov s pomočjo, katerih uresničujemo prioritetne naložbe v zdravstvu in na področju dolgotrajne oskrbe.</font><br/>
<font size="4">Predlagamo pa, da se skladno, administrativno čim bolj poenotijo in poenostavijo, kar bo prispevalo k še večji uporabi skladov širšega kroga deležnikov v zdravstvu. Slovenija podpira del usmerjevalne skupine za promocijo zdravja, preprečevanje bolezni in obvladovanje nenalezljivih bolezni. Pri Evropski komisiji, ki je pomemben prostor naslavljanja potreb držav članic in določitev prioritet, ki jih Evropska komisija določa znotraj različnih finančnih skladov. V okviru točke razno se bodo obravnavale še štiri točke. Zasedanje sveta EPSKO se bo udeležila delegacija Republike Slovenije, ki jo bo vodil minister Aleš Šabeder. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa, dr. Pliberšek.</font><br/>
<font size="4">Sedaj pa odpiram razpravo poslancev in poslank. K razpravi se je naprej prijavil gospod Nik Prebil. </font><br/>
<font size="4">	Izvolite. </font><br/>
<br/>
<font size="4">	</font><b><font size="4">NIK PREBIL (PS LMŠ): </font></b><font size="4">Spoštovani! Lep pozdrav vsem na današnji petek. </font><br/>
<font size="4">	Jaz imam eno stvar, ki bi jo rad opozoril pri tej zadnji točki in sicer, protimikrobni odpornosti. Jaz se strinjam s tem, da Evropska unija postane regija z najboljšo prakso v boju proti te mikrobne odpornosti, ampak bi rad opozoril na problematiko ohranitve starih, ampak še učinkovitih antibiotikov na trgu. Namreč Slovenija je sorazmerno eden zelo majhen trg z zdravili in se tudi strinjam, da je treba na nacionalni ravni tak trg zavarovati in tudi pripraviti nekatere akcijske načrte,</font><br/>
<font size="4"> </font><br/>
<b><font size="4">4. TRAK: (ŠPE) – 9.15</font></b><br/>
<br/>
<b><font size="4">	</font></b><font size="4">(nadaljevanje) ampak strokovnjaki, tako naši kot tuji opozarjajo na problematiko, ki se lahko pojavi in to je to, da največja podjetja, ki razvijajo antibiotike na svetu, opuščajo razvoj novih antibiotikov. To se meni zdi dokaj zaskrbljujoče, ker saj ti stari antibiotiki so sicer na trgu še učinkoviti, pa na ljudeh učinkujejo, ampak moramo vedeti, da včasih tega ni bilo. Ljudje smo se zelo navadili na antibiotike. To se praktično uporablja skoraj po vsakem manjšem prehladu že in bakterije so se na to prilagodile, so razvile odpornost in jaz se bojim, da če bo ta odpornost tako narasla, da te antibiotiki nekoč ne bodo več učinkoviti, razvoja oziroma energije v razvoj novih pa ne vlagamo, da bo prišlo do take situacije, ki bo povzročila smrt mnogih ljudi.</font><br/>
<font size="4">Zdaj, nekateri strokovnjaki že opozarjajo, da bi lahko do leta 2050 zgolj zaradi te odpornosti bakterij do antibiotikov, umrlo več 10 milijonov ljudi, ker že zdaj tudi umira več ljudi zaradi neodpornosti oziroma odpornosti bakterij na antibiotike. Zdaj, jaz vem, da je tukaj v ozadju seveda dobiček. V vseh teh podjetjih, ki proizvajajo zdravila je v ozadju dobiček in se pravi tisti, ki razvijajo zdravila, ki se praktično uporabljajo redko, zato, da bi zdravila, ne ustvarjajo dobička. Tako da je verjetno tudi tukaj ena težava, tako da bi vseeno mogoče opozoril na to, da se posvetu temu mičkeno več pozornosti, kaj bi to lahko pomenilo na dolgi rok.</font><br/>
<font size="4">	Kot drugo stvar bi pa rad opozoril to, da so naše vode vedno bolj polne odpadnih antibiotikov. Zdaj praktično že nedolgo nazaj so v Donavi odkrili sedem vrst antibiotikov, zdaj seveda to prihaja tudi v našo pitno vodo in tukaj bi jaz mogoče opozoril oziroma želel, da se da en poudarek tudi na to metanje zdravil v odtoke. Zdaj, jaz verjamem, da marsikdo je toliko, da da zdravila v poseben proces za odpadek, marsikdo pa to vrže v navadne smeti pa tudi v odtok in se potem to pomakne v podtalnico in to ljudje dobimo nazaj vase. Tako da jaz bi mogoče tukaj, če lahko Slovenija temu nameni mičkeno več pozornosti.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, gospod Prebil.</font><br/>
<font size="4">Želi morda dr. Pliberšek kaj dodati k temu? </font><br/>
<br/>
<font size="4">	</font><b><font size="4">DR. TOMAŽ PLIBERŠEK: </font></b><font size="4">Hvala za besedo, seveda. </font><br/>
<font size="4">	Kar se tiče prvega tistega prvega vprašanja, bi rad pojasnil, da Slovenija  - v bistvu prepoznano od zunaj, zelo uspešno izvaja, ima tudi nacionalno strategijo »Eno zdravje« in v prostore Evropske unije je prepoznana kot ena izmed uspešnejših držav po porabi antibiotikov.</font><br/>
<font size="4">	Kar se pa tiče druge zadeve, torej metanje zdravil na neprava mesta. Vemo, da se je tale… imajo možnost odlagati v naših lekarnah, kjer je to edini primeren prostor, seveda pa verjetno je treba tudi dober premislek glede predpisovanja zdravil, da teh zdravil ni predpisanih preveč.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, dr. Pliberšek.</font><br/>
<font size="4">	No, k razpravi se prijavljam tudi sam in sicer me zanima, imam nekaj vprašanj v zvezi s predlaganimi skepi sveta o poročilu Evropskega računskega sodišča, o rezultatih sklada za evropsko pomoč najbolj ogroženim. Namreč sporočilo je, da gre za dragoceno podporo, vendar je njen prispevek k zmanjšanju revščine minimalen. v zvezi s tem tudi sam osebno nisem prepričan, da delitev te pomoči ravno poteka po najbolj izbranih in pa pravih merilih, pa me v zvezi s tem zanima, če morda veste, kakšna je višina sklada oziroma kako poteka razporejanje sredstev po posameznih državah članicah? Za katere izdelke največ gre? Mogoče je s tem tudi povezana delitev ozirom ključ za delitev – ali je ta določen na nacionalnem nivoju oziroma ga vsaka država določa posebej. Vemo, da v Sloveniji za to skrbita Rdeči križ in pa Karitas, pripomb v zvezi z delitvijo pa je kar nekaj oziroma vsaj slišane so. Zdaj nisem pa prepričan, da ravno tudi uslišane. Kakšna je povezava mogoče tudi z blagovnimi rezervami oziroma tisto, kar sem vprašal prej. </font><br/>
<font size="4">     </font><br/>
<b><font size="4">5. TRAK: (VIP) – 9.20</font></b><br/>
<br/>
<font size="4">	(nadaljevanje) Za katere izdelke gre? Ali so to izdelki, ki so recimo izdelki pred rokom, pa se potem delijo, ali je to nek šifrant, nek ocenjen nabor izdelkov? Predvsem pa me zanima glede ključa. </font><br/>
<font size="4">	Hvala.</font><br/>
<br/>
<b><font size="4">	BREDA BOŽNIK: </font></b><font size="4">Hvala za besedo.</font><br/>
<font size="4">	Kot pač seveda je znano, EU ukrepi se sofinancirajo iz sklada za evropsko pomoč najbolj ogroženim za obdobje 2014 - 2020, se v Sloveniji izvaja od leta 2014. Seveda ukrep prispeva k odpravljanju najhujših oblik revščine z zagotavljanjem neke ne finančne pomoči. Torej materialno in socialno najbolj ogroženim osebam v Sloveniji, in sicer v obliki paketov s hrano ter z izvajanjem različnih spremljevalnih ukrepov, ki spodbujajo njihovo socialno vključevanje. Vrednost ukrepa, po katerem sprašujete, znaša 24 milijonov 132 tisoč 48 evrov, od katerih EU prispeva 20 milijonov in pol. To je nekje 85 %. Sredstva lahko črpamo do konca leta 2023.</font><br/>
<font size="4">Ministrstvo za delo, družino, socialne zadeve in enake možnosti je v obdobju od 2014 do 2018 nabavilo več kot 16 tisoč ton hrane. Torej gre za osnovna živila: moka, riž, testenine, konzervirana zelenjava in mleko. Moram reči, da v letošnjem letu smo ravno pred izvedbo razpisa, kjer bomo dejansko te artikle tudi menjali. Vem, da je bilo govora o medu, ampak iščemo pač najustreznejša živila. Skratka, v obliki paketov s hrano, delita, kot ste že sam navedel, izbrani partnerski organizaciji, torej Rdeči križ in pa Karitas na več kot 370 različnih razdelilnih mestih po celi državi. Do sedaj je bilo za nabavo hrane iz ukrepa namenjenih 10 in pol milijona evrov, v letošnjem letu pa dobre 3 milijone evrov. </font><br/>
<font size="4">	Zdaj, kar se tiče števila prejemnikov imam podatek, da v letih 2015 in 2016 je prejelo pakete s hrano več kot 180 tisoč prejemnikov. Po podatkih iz tega trenutka, je številka nekoliko nižja, in sicer smo na 150 tisoč prejemnikih. Seveda ti partnerski organizaciji, ki skrbita za razdeljevanje teh paketov hrane, izvajata tudi različne spremljevalne ukrepe. Tako da zadeva je pod nadzorom, ima vzpostavljen sistem upravljanja, kar je skladno z nacionalno in pa evropsko zakonodajo, na katerega je Urad Republike Slovenije za nadzor proračuna, kot neodvisni revizijski organ v letu 2016 izdal pozitivno mnenje, na podlagi katerega smo kot država dejansko izpolnili pogoj za črpanje sredstev iz tega sklada.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa tudi vam, gospa Božnik.</font><br/>
<font size="4">	Ker interesa za razpravo ni… A, se opravičujem. </font><br/>
<font size="4">	Gospod Koprivc, izvolite.</font><br/>
<br/>
<font size="4">	</font><b><font size="4">MAG. MARKO KOPRIVC (PS SD): </font></b><font size="4">Ja, hvala lepa za besedo, gospod predsednik.</font><br/>
<font size="4">	Imel bi eno zelo kratko in konkretno vprašanje za predstavnike Ministrstva za delo. In sicer, včeraj, 6. junija, je v organizaciji fundacije Friedrich Erbach in pa Zveze svobodnih sindikatov Slovenije potekala mednarodna konferenca z naslovom Enako plačilo za enako delo - kako odpraviti plačno vrzel med spoloma. Glede na to, da so med panelisti bili tudi udeleženci in predstavniki MDDSZ me zanima, kakšni so bili poglavitni zaključki te konference ter seveda dajem tudi pobudo, da jih predstavite na samem zasedanju.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	Izvolite gospa Božnik.</font><br/>
<br/>
<font size="4">	</font><b><font size="4">BREDA BOŽNIK:</font></b><font size="4"> Hvala za pobudo. Vsekakor jo bomo vzeli na znanje, o tem razmislili in v kolikor se bo le dalo, bomo dejansko o tem tudi razpravljali. </font><br/>
<font size="4">	Kot ministrstvo dejansko težimo k temu, da se seveda enakost med moškimi in ženskami, sploh, kar se tiče samega dela in pa ne nazadnje in pa v prvi vrsti tudi plačila za opravljeno delo, približata, da se zmanjšujejo te razlike. In absolutno je to področje, na katerem bomo še delali. Konkretno delali. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa, gospa Božnik.</font><br/>
<font size="4">	No zdaj pa res zaključujem razpravo. In na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za zaposlovanje, </font><br/>
<font size="4">	</font><br/>
<b><font size="4">6. TRAK: (DAG) - 9.25</font></b><br/>
<br/>
<b><font size="4">	</font></b><font size="4">(nadaljevanje) socialno politiko, zdravje in varstvo potrošnikov, ki bo v Luksemburgu 13. in 14. junija 2019, in jih podprl.« Glasujemo.</font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Hvala lepa vsem. S tem končujem 1. točko dnevnega reda. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA - ZASEDANJE SVETA EVROPSKE UNIJE ZA EKONOMSKE IN FINANČNE ZADEVE, LUKSEMBURG, 14. 6. 2019. </font></b><br/>
<b><font size="4">	</font></b><font size="4">Gradivo smo prejeli od Vlade dne 6. 6. 2019 na podlagi 8. člena Zakona o sodelovanju med državnim zborom in vlado v zadevah Evropske unije. Prosim gospoda Metoda Dragonjo, državnega sekretarja Ministrstva za finance, da nam predstavi izhodišča.</font><br/>
<br/>
<font size="4">	</font><b><font size="4">METOD DRAGONJA: </font></b><font size="4">Hvala lepa, gospod predsednik.</font><br/>
<font size="4">	Spoštovane poslanke in poslanci, ostali prisotni!</font><br/>
<font size="4">	Zasedanje sveta ECOFIN bo potekalo prihodnji petek, 14. junija 2019, v Luksemburgu, dan pred tem pa bo zasedala tudi Evroskupina. Slovensko delegacijo bo na obeh zasedanjih vodil finančni minister dr. Andrej Bertoncelj. Ob robu zasedanja ECOFIN in Evroskupine bo v Luksemburgu potekalo tudi letno zasedanje Odbora guvernerjev Evropske investicijske banke ter letno zasedanje Sveta guvernerjev Evropskega mehanizma za stabilnost, ki se jih bo minister udeležil kot guverner, ki zastopa Republiko Slovenijo. </font><br/>
<font size="4">	Dnevni red junijskega zasedanja sveta ECOFIN vsebuje raznolike teme. Izhodišča vključujejo sedem točk. Prva je Predlog direktive o skupnem sistemu DDV glede posebne ureditve za mala podjetja. To točko je predsedstvo umaknilo z dnevnega reda. Razprava na COREPER 5. 6. 2019 je pokazala, da države članice še niso pripravljene na dogovor. Sporna je višina praga za uporabo izjeme in kdaj se uporabi izjema iz predlagane direktive; k temu se bo svet ECOFIN vrnil na enem od prihodnjih zasedanj. Gre za pomemben predlog, ki bo olajšal delovanje malih in srednjih podjetij. Kar zadeva davčne dosjeje, se bo svet ECOFIN seznanil s stanjem razprav o Predlogu direktive sveta o izvajanju okrepljenega sodelovanja na področju davka na finančne transakcije. V mehanizmu okrepljenega sodelovanja na področju tega davka trenutno sodeluje deset držav članic, med njimi tudi Slovenija. Razprava o tem davku se trenutno prepleta tako z razpravami o lastnih virih proračuna EU v novem finančnem okviru in tudi z razpravo o novem proračunskem instrumentu za konvergenco in konkurenčnost. Delo trenutno poteka na modulu francoskega predloga davka. Razprava je o tem, da bi bila stopnja harmonizirana, ne pa minimalna. Davek bi moral biti za vsako sodelujočo državo članico finančno vzdržen, zato je v razpravi predlog za modualizacijo davkov preko sistema virov prihodkov EU proračuna ali namenskega prihodka proračuna evrskega območja. Modualizacija pomeni, da se ta davčni vir prerazporedi vsem sodelujočim članicam v skladu z določenim ključem obstoječega vira iz naslova bruto nacionalnega dohodka oziroma s ključem za prispevek v proračun evrskega območja na podlagi medvladnega sporazuma. Slovenija podpira razloge za uvedbo davka v okviru postopka okrepljenega sodelovanja in se zavzema za široko davčno osnovo ter za sorazmerno nizko davčno stopnjo. Davek naj bo čim manj administrativno obremenjujoč za davčne zavezance ter enostaven za pobiranje. Da se zagotovi te cilje in da bo davek finančno vzdržen za vse sodelujoče države članice, </font><br/>
<font size="4"> </font><br/>
<b><font size="4">7. TRAK: (DAG) - 9.30</font></b><br/>
<br/>
<b><font size="4">	</font></b><font size="4">(nadaljevanje) bi Slovenija lahko podprla predlog, ki temelji na francoskem modelu, ob hkratnem predlogu modualizacije, pri čemer pa se bo zavzemala za rešitev, da se prihodki modualizirajo v obsegu, ki bo Sloveniji zagotovil takšen finančni učinek, da bo sistem javnofinančno vzdržen. Učinek tega davka pa bi moral biti tolikšen, kot je bila prvotna ocena prihodkov od davka na finančne transakcije, to je med 15 in 20 milijonov evrov. </font><br/>
<font size="4">	Od ostalih točk dnevnega reda pričakujemo zanimivo razpravo glede evropskega semestra. Evropska komisija je v tem tednu 5. junija 2019 objavila specifična priporočila za države članice, v katerih poziva k ustreznemu ukrepanju na področju ekonomske politike. Kar zadeva Slovenijo, je komisija prepoznala pozitivne trende na področju javnih financ, ki se kažejo v najhitrejšem zniževanju javnega dolga med vsemi državami evroobmočja. Sloveniji komisija priporoča, da ukrepa v smeri izboljšanja strukturnega položaja in ohranja dolgoročno stabilnost javnih financ. Prav tako so potrebne reforme na področju zdravstvenega sistema, dolgotrajne oskrbe, pokojnin, poslovnega okolja, javnih naročil ter izvedba privatizacije po sprejetih načrtih. Priporočilom iz lanskega leta je komisija letos dodala še novo priporočilo z usmeritvami o naložbeni politiki oziroma o investicijah. Glede priporočil ostalim državam članicam EU, ki se nanašajo na doseganje srednjeročnih proračunskih ciljev, velja opozoriti še, da so Francija, Belgija, Ciper in Italija prejele opozorilo pred možnim odprtjem postopkov za kršitev pravila Pakta za stabilnost in rast. Dve državi članici, Madžarska in Romunija, pa ostajata v območju postopkov presežnega primanjkljaja. Možno je, da bo svet ECOFIN v zvezi s temi državami sprejel še dodatne ukrepe. </font><br/>
<font size="4">	Ministri bodo razpravljali tudi o Akcijskem načrtu Evropske komisije iz novembra 2018 z naslovom Čist planet za vse, evropska strateška dolgoročna vizija za uspešno, sodobno, konkurenčno in podnebno nevtralno gospodarstvo. Gre za vizijo klimatsko nevtralnega gospodarstva do leta 2050 brez emisij. Tu ne gre za vizijo ciljev 2030, gre za dolgoročno usmeritev, ki bi pomenila celotno tranzicijo družbe. Ministrska razprava bo osredotočena na vlogo sveta ECOFIN in finančnih ministrov pri dolgoročni strategiji za podnebno nevtralno gospodarstvo. Glede na aktualnost teh vprašanj menimo, da je na ukrepe, ki vplivajo na gospodarstvo, treba gledati celovito. Prilagoditve so potrebne zaradi podnebnih ciljev, pa tudi zaradi tehnološkega razvoja in demografskih trendov. Pomembno je, da se nadaljuje z implementacijo že dogovorjenih ukrepov, novi pa naj bodo komplementarni. Podpiramo tudi večji delež zasebnih naložb pri doseganju podnebnih ciljev, pri čemer vidimo pomembno vlogo Unije kapitalskih trgov. Podpiramo tudi spodbujanje naložb v razvoj in raziskave nizkoogljičnih tehnologij. Velja tudi omeniti, da je v razpravah o potencialnih fiskalnih spodbudah nujno treba upoštevati tudi njihov učinek na vzdržnost javnih financ. </font><br/>
<font size="4">	Ministri se bodo seznanili z izvajanjem Akcijskega načrta za zniževanje obsega slabih posojil in napredku pri dokončanju bančne unije. Kar se tiče zniževanja obsega slabih posojil v EU, je trend pozitiven, obseg se agregatno močno zmanjšuje, vendar pa razlike med državami članicami ostajajo. Kar zadeva dokončanje bančne unije, bo romunsko predsedstvo poročalo o dosežkih v času njihovega predsedovanja, kjer velja izpostaviti sprejetje zakonodaje za znižanje tveganj v bančnem sektorju in znižanje obsega slabih posojil. </font><br/>
<font size="4">	</font><br/>
<b><font size="4">8. TRAK: (MK) – 9.35</font></b><br/>
<br/>
<font size="4">	(nadaljevanje) Ministri se bodo seznanili z rezultati zasedanj finančnih ministrov in guvernerjev centralnih bank skupine G20, ki bo potekala ta vikend na Japonskem. Na dnevnem redu Evroskupine v rednem formatu, ki se sestane 13. junija so naslednje točke: Tematska razprava o neenakosti v okviru razprave o rasti in delovnih mestih, (drugič) Pregled poročila o pregledu mednarodnega denarnega sklada na podlagi člena 4 za evrsko območje, (tretjič) Rezultati 6. poprogramskega nadzora Cipra, (četrtič) Sprejem programa dela Evroskupine v drugem polletju 2019. </font><br/>
<font size="4">	Evroskupina v razširjenem formatu pa bo zaključila razprave 1. polletja letošnjega leta na temo poglabljanja evropske monetarne unije, o rezultatih pa bo predsednik Evroskupine poročal na vrhu evrskega območja teden za tem, 20. in 21. junija. </font><br/>
<font size="4">	Vsebinsko se je delo Evroskupine in njenih delovnih teles nanašalo na naslednje sklope vprašanj: Proračunski inštrument za konvergenco in konkurenčnost, sprememba pogodbe o ustanovitvi Evropskega mehanizma za stabilnost in časovnica za evropsko shemo za jamstvo vlog, predvsem priprava te časovnice za junijski vrh evrskega območja. </font><br/>
<font size="4">	Stanje razprav po teh različnih temah je sledeče: kar zadeva proračunski inštrument za konvergenco in konkurenčnost, ki naj bi bil dostopen tako za države evrskega območja, kot tudi za druge države članice je cilj, da Evroskupina uskladi ključne elemente tega instrumenta. Evroskupina je o različnih vidikih letos večkrat razpravljala ali so države še vedno zelo razdeljene. Različni pogledi so o izdatkih, upravljanju in pogojenosti, na primer kako se vrednoti reforme in iz njih izračuna stopnja sofinanciranja, ali pa pogojenost kako se, ali pogojenost možnosti financiranja tudi z upoštevanjem vladavine prava. Kar zadeva vire financiranja nekatere države podpirajo, da je instrument vključen v okvir izdatkov večletnega finančnega okvira in v proračun EU, druge pa, da se prenese sredstva za podporo strukturnim reformam v okvir tega instrumenta. En blok držav izpostavlja stabilizacijsko funkcijo, drugi pa zagovarja spodbujanje konkurenčnosti. Kar zadeva pravno podlago nekatere države podpirajo, da instrument temelji na pogodbi EU, druge pa, da potrebujemo posebno medvladno pogodbo. </font><br/>
<font size="4">	Slovenija se v te fazi nagiba, da podpre področja uporabe instrumenta, ki zagotavlja podporo strukturnim reformam in investicijam, ki so vezane na področja izpostavljanja v okviru EU semestra. Prav tako podpiramo, da se pri kriterij upošteva tudi relativna razvitost držav, na primer kombinacija med številom prebivalstva in bruto družben proizvodom na prebivalca. Ker pa se instrument močno povezuje z drugimi instrumenti in politikami, ki se financirajo iz proračuna EU, menimo, da je za oblikovanje dokončnega stališča potreben čim prejšnji dogovor o ključnih elementih večletnega finančnega okvira za obdobje 2021 do 2027. </font><br/>
<font size="4">	Naslednja velika tema na Evroskupini bo sprememba pogodbe o ustanovitvi Evropskega mehanizma za stabilnost. Glede tega so se ministri Evroskupine decembra dogovorili in določil potreben, dokaj podrobno vsebino reforme, ki pa se sedaj preliva v dopolnitev ustanovne pogodbe. Glavne spremembe, ki so bile dogovorjene decembra so: uvaja se nov instrument EMS, to je zadnje varovalo za enotni sklad za reševanje bank, ki bo nadomestil instrument EMS za direktno dokapitalizacijo bank. </font><br/>
<br/>
<b><font size="4">9. TRAK: (TB) – 9.40</font></b><br/>
<br/>
<font size="4">	(nadaljevanje) Posodabljajo se instrumenti preventivne finančne pomoči, izpopolnjuje se okvir ocenjevanja vzdržnosti dolga držav ter uvaja obveznost uvedbe klavzule z enotno agregacijo za novo izdane državne vrednostne papirje članic EMS do leta 2022. Krepi se tudi vloga pri oblikovanju o pogajanju in nadzoru programov finančne pomoči, pri čemer se ne posega v področja iz pristojnosti Evropske komisije in ECB. V ta namen sta EMS in Evropska komisija sprejela dogovor o skupnem sodelovanju izven programa. Predlagano je tudi, da se v okviru EMS vzpostavi platforma za likvidnostne izmenjave, prek katerih bi države lahko izmenjevale likvidnost na prostovoljni osnovi.</font><br/>
<font size="4">	Navkljub temu, da je okvirni mandat decembra lani dogovorjen, se je oblikovanje pravnega besedila izkazalo za bolj zahtevno, zato je v tej fazi težko napovedati rezultate tokratnega zasedanja. Eno od vprašanj, na primer, kjer decembra ni bilo jasnega dogovora, je način odločanja o uporabi sredstev, za namen zadnjega varovala enotnemu skladu za reševanju bank. Slovenija se zavzema za ohranitev načela soglasja v čim večji meri, vendar se zavedamo, da bi zaradi tesnih rokov, v katerih bo potrebno sprejemati odločitve, to včasih lahko ogrozilo učinkovitost odločanja. Zato smo tu pripravljeni iskati tudi kompromise, ki bi odstopali od tega načela. Dileme so tudi glede umestitve določenih določb, predvsem kriterijev za dostop do instrumentov, bodisi v samo pogodbo ali v hierarhično nižje akte. Slovenija je tudi pripravljena na pragmatičen pristop, torej sprejem v hierarhično nižjem aktu, vendar pod pogojem, da je le ta sprejet s soglasjem, tako kot je potrebno z spremembo pogodbe.</font><br/>
<font size="4">Nazadnje še o dokončanju bančne unije. Slovenija podpira vzpostavitev tretjega stebra bančne unije, torej tudi enotno shemo za jamstvo vlog, vendar morajo biti predhodno močno znižana tveganja v bančni uniji. V predhodni fazi se nam zdi smiselna likvidnostna podpora med nacionalnimi jamstvenimi shemami. Zadržani pa smo do predlogov, v katerih je razpravljala posebna delovna skupina na visoki ravni, da se zmanjšanje tveganj v bančnem sektorju pogojuje s spremembo regulatorne obravnave izpostavljenosti kreditnih institucij iz naslova državnih vrednostnih papirjev in z napredkom glede predloga Evropske komisije za uvedbo vrednostnih papirjev, kritih z državnimi obveznicami.</font><br/>
<font size="4">Druga zasedanja, ki bodo potekala ob robu ECOFINA in Evroskupine, sem omenil v uvodu, 13. 6. bo letno zasedanje Sveta guvernerjev Evropskega mehanizma za stabilnost, 14. 6. pa letno zasedanje Odbora guvernerjev evropske investicijske banke. Na tem letnem zasedanju bo Slovenija prevzela enoletno predsedovanje Odbora guvernerjev evropske investicijske banke, kar je pomembna vloga pri usmerjanju delovanja te inštitucije, hkrati pa računamo, da si bo s tem odprla Slovenija tudi možnosti, da bo bolj uspešna pri kadrovanju svojih kadrov, v  to mednarodno finančno inštitucijo. Hvala lepa.</font><br/>
<br/>
<b><font size="4">PREDSEDNIK IGOR PEČEK:</font></b><font size="4"> Hvala lepa, gospod Dragonja.</font><br/>
<font size="4">Zdaj pa odpiram razpravo kolegic in kolegov. Želi kdo besedo? Ugotavljam, da interesa za razpravo ni, mi pa dovolite samo eno pojasnilo članom in pa članicam, namreč, 6. točka bo obravnavana posebej z matičnim delovnim telesom tudi v torek, na skupni seji, toliko.</font><br/>
<font size="4">Na glasovanje pa zdaj dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za ekonomske in finančne zadeve, ki bo v Luksemburgu dne 14. junija 2019 in jih podprl.« </font><br/>
<br/>
<b><font size="4">10. TRAK: (TB) – 9.45</font></b><br/>
<br/>
<font size="4">	(nadaljevanje) Glasujemo.</font><br/>
<font size="4">Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">Hvala lepa vsem, s tem končujem 2. točko dnevnega reda in 46. sejo Odbora za zadeve Evropske unije. Želim vam lep dan.</font><br/>
<br/>
<b><font size="4">Seja se je končala 7. junija 2019 ob 9.45. </font></b>
</root>