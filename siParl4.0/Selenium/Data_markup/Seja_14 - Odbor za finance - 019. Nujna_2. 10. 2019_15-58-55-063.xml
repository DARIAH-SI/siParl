<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA FINANCE </font></b><br/>
<b><font size="4">(19. nujna seja)</font></b><br/>
<br/>
<b><font size="4">2. oktober 2019</font></b><br/>
<br/>
</p></div><br/>
<b><font size="4">Sejo je vodil Robert Polnar, predsednik Odbora za finance.</font></b><br/>
<b><font size="4">Seja se je začela ob 14.00 uri.</font></b><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Dober dan, gospe in gospodje. Pričenjam 19. nujno sejo Odbora za finance in vas obveščam, da so zadržani in se seje ne morejo udeležiti naslednja poslanka in poslanca: poslanka Suzana Lep Šimenko in poslanca Andrej Šircelj in Luka Mesec. Kot nadomestni člani na seji sodelujejo s pooblastili naslednji poslanci: Aleksander Reberšek namesto člana odbora poslanca Jožefa Horvat iz Poslanske skupine Nove Slovenije, poslanec Soniboj Knežak namesto člana Odbora za finance poslanca Janija Prednika iz Poslanske skupine Socialnih demokratov in poslanec Igor Zorčič namesto članice odbora poslanke Monike Gregorčič iz Poslanske skupine Stranke modernega centra. </font><br/>
<font size="4">	S sklicem seje ste prejeli dnevni red. V poslovniškem roku nisem prejel predlogov v zvezi s spremembami dnevnega reda, zato ugotavljam, da je določen takšen dnevni red kot ste ga prejeli s sklicem seje. </font><br/>
<br/>
<font size="4">	Prehajamo torej na </font><b><font size="4">1. TOČKO DNEVNEGA REDA – ZAHTEVA VRHOVNEGA SODIŠČA REPUBLIKE SLOVENIJE ZA OCENO USTAVNOSTI 11. TOČKE 3. ODSTAVKA 105. ČLENA ZAKONA O DOHODNINI.</font></b><font size="4"> </font><br/>
<font size="4">	Ustavno sodišče je 19. 8. 2019 Državnemu zboru posredovalo gradivo, ki ste ga članice in člani odbora prejeli v varovalni predal v sistemu UDIS, zato ker vsebuje osebne podatke, ki so varovani na podlagi zakona. V kolikor nameravate varovane podatke navajati oziroma z njimi v zvezi sprožati vprašanja, vas prosim, da to predhodno najavite, saj moramo v takem primeru v skladu s 101. členom Poslovnika Državnega zbora sejo zapreti za javnost in se zaradi tehničnih razlogov tudi preseliti tudi v drugo sejno sobo. </font><br/>
<font size="4">	Odboru je bilo poleg gradiva Ustavnega sodišča posredovano še naslednje gradivo, in sicer mnenje Vlade z dne 10. 9. 2019 in mnenje Zakonodajno-pravne službe z dne 27. 9. 2019. S tem so tudi izpolnjeni poslovniški pogoji za obravnavo na odboru.</font><br/>
<font size="4">	V skladu z 265. členom Poslovnika Državnega zbora bo odbor kot matično delovno telo podal svoje mnenje o navedeni zahtevi za oceno ustavnosti. </font><br/>
<font size="4">	K obravnavi te točke dnevnega reda so vabljeni predstavnice in predstavniki Ministrstva za finance in Zakonodajno-pravne službe. </font><br/>
<font size="4">	Najprej dajem besedo predstavnici Zakonodajno-pravne službe Državnega zbora gospe Andreji Kurent. Izvolite.</font><br/>
<br/>
<font size="4">	</font><b><font size="4">MAG. ANDREJA KURENT:</font></b><font size="4"> Hvala za besedo. Lepo pozdravljeni vsi skupaj. Torej, v tem primeru gre za zahtevo Vrhovnega sodišča, ki je prekinilo revizijski postopek in sprožilo ustavni spor. Meni namreč, da je pojem drugi dohodki, kot ga opredeljuje ta sporni člen preveč nedoločen in zato protiustaven. Po našem mnenju in tudi po mnenju Vladi – mnenje Vlade je zelo izčrpno, zato istih navedb niti nismo navajali. Po našem mnenju pa smo izhajali iz osnovnega principa Zakona o dohodnini, ki je, da je vsak dohodek pač obdavčen. </font><br/>
<font size="4">	Zakon o dohodnini posebej določene dohodke razdela, katerih pa ne razdela pa sodijo pod pojem drugi dohodki. Torej, po našem mnenju jasno, da taka določba ne more biti nedoločna, nejasna in nerazumljiva. Zastavili smo si tudi vprašanje ali ne gre v predmetni zadevi za vprašanje Vrhovnega sodišča glede izbire opredelitve sporne dajatve, da se odloča med nadomestilom za izgubljeni dohodek ali za izplačilo garancije. En je po zakonu obdavčen, drugi pa ne. To pa ni stvar </font><br/>
<br/>
<b><font size="4">2. TRAK: (ES)</font></b><br/>
<br/>
<b><font size="4">	</font></b><font size="4">(nadaljevanje) presoje Ustavnega sodišča, ki je že večkrat izjavilo, da ne daje svetovalnih mnenj. Hvala lepa.</font><br/>
<br/>
<font size="4">	</font><b><font size="4">PREDSEDNIK ROBERT POLNAR:</font></b><font size="4"> Hvala lepa, gospa Kurent. Sprašujem predstavnico Ministrstva za finance. Želite besedo? Vsekakor. Gospa državna sekretarka Natalija Kovač Jereb, izvolite.</font><br/>
<br/>
<font size="4">	</font><b><font size="4">NATALIJA KOVAČ JEREB:</font></b><font size="4"> Najlepša hvala za besedo. Spoštovani predsednik, spoštovani poslanci, spoštovani poslanki! Vlada Republike Slovenije je v svojem mnenju zapisala, da se opredeljuje do zahteve Vrhovnega sodišča v kateri navaja, da je enajsta točka tretjega odstavka 105. člena Zakona o dohodnini protiustavna z vidika načela zakonitosti, saj ne izpolnjuje zahteve po jasnosti in določnosti davčnih predpisov. Takšna opredelitev dohodkov po mnenju sodišča davčnim zavezancem ne zagotavlja vnaprejšnjega razumevanja pravne norme. Po drugi strani pa nedopustno prepušča zapolnjevanje pravne norme davčnemu organu in sodiščem. Navedena določba Zakona o dohodnini določa, da se v kategorijo drugega dohodka vključujejo vsi dohodki, ki se ne štejejo za katero drugo obdavčljivo kategorijo dohodka po Zakonu o dohodnini ali pa se ne štejejo za dohodke po tem zakonu ali za dohodek, ki je oproščen plačila dohodnine. </font><br/>
<font size="4">	Vlada v svojem mnenju na podlagi sistemske razlage notranje strukture zakona ter njegove umestitve v sistem obdavčitve pojasnjuje, da je jasnost opredelitve predmeta obdavčitve zagotovljena, jasna in je tudi predvidljiva. Temeljno izhodišče glede opredelitve predmeta obdavčitve po Zakonu o dohodnini je določeno s 15. členom zakona, po katerem se obdavčujejo vsi dohodki in dobički fizičnih oseb ne glede na njihovo vrsto ter vsako izplačilo oziroma prejem dohodka ne glede na obliko dohodka, v kateri je izplačan oziroma je ta dohodek tudi prejet. Zakonodajalec se je torej odločil za široko opredelitev predmeta obdavčitve. </font><br/>
<font size="4">	Podoben pristop je uporabljen tudi v primerljivih tujih pravnih sistemih. Šele potem, ko določen dohodek, ki je predmet obdavčitve po Zakonu o dohodnini ne moremo opredeliti kot katero izrecno od navedenih oblik tega dohodka, se uporabi ta enajsta točka tretjega odstavka 105. člena Zakona o dohodnini. To pomeni, da gre praviloma za zelo omejen nabor dohodkov, saj so ostale oblike dohodka vsebinsko natančneje opredeljene. </font><br/>
<font size="4">	Se pravi, če želimo glede na to, da živimo v dinamičnem okolju in smo priča vedno novim oblikam dohodkov, je ta enajsta točka tretjega odstavka 105. člena Zakona o dohodnini neke vrste sito, na katerem se potem ustavijo vsa ta ostala izplačila, ki jih v bistvu to dinamično okolje tudi narekuje. </font><br/>
<font size="4">	Vlada v svojem mnenju tudi opozarja na posledice, ki bi nastale, če se razveljavi ta enajsta točka tretjega odstavka 105. člena. Prišlo bi tudi do kršitve načela enakosti pred zakonom in kršitev načela socialne države. Se pravi Zakon o dohodnini bi namreč postal zakon, ki obdavčuje le taksativno naštete dohodke. Se pravi, da bi drugi dohodki izpadli iz te obdavčitve, če rečemo, da je ta enajsta točka tretjega odstavka 105. člena sporna. Navsezadnje bi se odprla tudi možnost davčnega izogibanja in preusmeritve pridobivanja dohodka v oblike, ki niso taksativno naštete. Se pravi, da bi davčni zavezanci začeli optimizirati v teh primerih.</font><br/>
<font size="4">	Vlada meni, da je ureditev drugih dohodkov v Zakonu o dohodnini v skladu z Ustavo Republike Slovenije. Se pravi, da je ta določba jasna, določna in predvidljiva in je osnova za ugotavljanje davčne obveznosti zavezancev, ki take dohodke dosegajo. Če se razveljavi ta določba bi nastala pravna praznina, s tem pa bi tudi z ustavo neskladne posledice z vidika enakosti pred zakonom in načela socialne države. Hvala lepa.</font><br/>
<br/>
<font size="4">	</font><b><font size="4">PREDSEDNIK ROBERT POLNAR:</font></b><font size="4"> Hvala, gospa državna sekretarka. Gospe poslanke, gospodje poslanci, predlagam odboru, da razpravlja in odloča o naslednjem predlogu mnenja, in sicer: »Odbor se strinja z mnenjem Zakonodajno-pravne službe z dne 27. 9. 2019 ter predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije.«</font><br/>
<br/>
<b><font size="4">3. TRAK: (ES)</font></b><br/>
<br/>
<font size="4">	(nadaljevanje) Odpiram razpravo o pravkar predočenem predlogu mnenja. Kdo želi besedo? </font><br/>
<font size="4">	Kolega Ivanuša.</font><br/>
<br/>
<font size="4">	</font><b><font size="4">JANI IVANUŠA (PS SNS):</font></b><font size="4"> Hvala lepa, predsednik. Lep pozdrav vsem prisotnim. Saj je čisto jasno. Svoje mnenje bom izrazil kratko in jasno. </font><br/>
<font size="4">	Se strinjam. Namen zakonodajalca je bil jasen. Obdavči se vsak dohodek razen tistega, za katerega je izrecno navedeno, da se ne štejejo za dohodek oziroma je dohodek oproščen plačila dohodnine. Bolj jasno ne bi mogli zapisati. Podpiram ta vaš predlog in podpiram mnenje Vlade. Hvala lepa.</font><br/>
<br/>
<font size="4">	</font><b><font size="4">PREDSEDNIK ROBERT POLNAR:</font></b><font size="4"> Hvala lepa, gospod poslanec. Ali želi še kdo besedo? Če ne, potem zaključujem razpravo. </font><br/>
<font size="4">	Glasujemo torej o predlogu mnenja odbora: »Odbor se strinja z mnenjem Zakonodajno-pravne službe z dne 27. 9. 2019 ter ji predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije.« </font><br/>
<font size="4">	Kdo je za? (11 članov.) Je kdo proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	S tem zaključujem 1. točko dnevnega reda in 19. nujno sejo Odbora za finance. </font><br/>
<font size="4">	Hvala lepa.</font><br/>
<br/>
<b><font size="4">Seja je bila končana 2. oktobra 2019 ob 14.11 uri.</font></b>
</root>