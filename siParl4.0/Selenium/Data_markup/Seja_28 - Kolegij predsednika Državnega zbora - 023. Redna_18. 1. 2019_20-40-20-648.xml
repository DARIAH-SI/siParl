<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>23. seja</b><br/>
<br/>
<b>(18. januar 2019)</b></p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 10.01. </b><br/>
<br/>
<b>1. TRAK: (DAG)</b><br/>
<br/>
<b>	PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, ostali prisotni, lep pozdrav! Začenjam 23. sejo Kolegija predsednika Državnega zbora.<br/>
	Obveščam vas, da sem vam včeraj, 17. januarja 2019, poslal novo gradivo k 2. točki dnevnega reda.<br/>
	Obveščam vas, da gospa Tina Heferle s pooblastilom nadomešča gospoda Braneta Golubovića in gospa Alenka Jeraj nadomešča gospoda Danijela Krivca. <br/>
<br/>
	Prehajamo na <b>1. TOČKO DNEVNEGA REDA - PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU. </b><br/>
<b>	</b>Predlog ste prejeli s sklicem seje kolegija. Razpravljali in odločali bomo o predlogu Vlade, da se po skrajšanem postopku obravnava Predlog zakona o dopolnitvi Zakona o gasilstvu. <br/>
	Ali želi besedo generalni sekretar Stojan Tramte? Izvolite. <br/>
<br/>
	<b>STOJAN TRAMTE: </b>Hvala lepa za besedo.<br/>
	Lep pozdrav vsem skupaj! 	<br/>
	Vlada Republike Slovenije predlaga Državnemu zboru, da predlog zakona obravnava po skrajšanem postopku, ker gre za manj zahtevno dopolnitev zakona, predvsem pa zaradi zaveze iz 3. točke stavkovnega sporazuma, podpisanega med Vlado Republike Slovenije in Sindikatom poklicnega gasilstva Slovenije dne 5. januarja 2018. Stavkovni sporazum v 3. točki določa, da bo Ministrstvo za obrambo kot resorno ministrstvo v začetku januarja 2018 vložilo v postopek predlog dopolnitve Zakona o gasilstvu, ki bo uredil vprašanje dodatka za stalnost, tako da bo položaj poklicnih gasilcev primerljiv s položajem drugih pooblaščenih uradnih oseb. Predlog zakona je v postopek v Državnem zboru marca 2018 sicer vložila že Vlada v prejšnjem mandatu, vendar do njegove obravnave do konca mandata Državnega zbora v prejšnjem sklicu ni prišlo. <br/>
	Hvala lepa. <br/>
<br/>
<b>	PREDSEDNIK MAG. DEJAN ŽIDAN: </b>Hvala, gospod generalni sekretar.<br/>
	Želi kdo razpravljati? Ugotavljam, da ni želje po razpravi. <br/>
	Prehajamo na glasovanje o naslednjem predlogu sklepa: Predlog zakona o dopolnitvi Zakona o gasilstvu se obravnava po skrajšanem postopku. Glasujemo.<br/>
	Kdo je za? (Vsi.)<br/>
	Ugotavljam, da je sklep sprejet. <br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA -  DOGOVOR O PRIPRAVI SKLICA 4. SEJE DRŽAVNEGA ZBORA, KI SE BO PRIČELA V PONEDELJEK, 28. JANUARJA 2019. </b><br/>
<b>	</b>Novo gradivo k tej točki ste prejeli včeraj, 17. januarja 2019. Za uvrstitev na dnevni red 4. seje Državnega zbora, ki se bo začela 28. januarja 2019, je predviden tudi Akt o odreditvi parlamentarne preiskave, saj je bila glede na določbo drugega odstavka 3. člena Poslovnika o parlamentarni preiskavi pravočasno vložena zahteva za uvedbo parlamentarne preiskave. Akt o odreditvi parlamentarne preiskave pa bodo poslanke in poslanci prejeli kasneje. <br/>
	Ali želi kdo razpravljati? (Ne.)<br/>
	S tem zaključujem to točko dnevnega reda. <br/>
<br/>
	Prehajamo na <b>3. TOČKO DNEVNEGA REDA - TERMINSKI PLAN DELA DRŽAVNEGA ZBORA ZA FEBRUAR 2019. </b><br/>
<b>	</b>Gradivo k tej točki ste prejeli s sklicem seje kolegija. <br/>
<br/>
<b>2. TRAK: (NB) - 10.05</b><br/>
<br/>
	(Nadaljevanje) Želi kdo razpravljati? Hvala. <br/>
	Prehajamo na glasovanje. Predlog sklepa se glasi: <br/>
	»Sprejme se terminski program Državnega zbora za februar 2019.« Glasujemo. <br/>
	Kdo je za? (Soglasno.) <br/>
	Ugotavljam, da je sklep sprejet.<br/>
	S tem zaključujemo to točko dnevnega reda. <br/>
	<br/>
	Prehajamo na <b>4. TOČKO DNEVNEGA REDA - NA OKVIRNI TERMINSKI PROGRAM DELA DRŽAVNEGA ZBORA ZA MAREC 2019. </b> <br/>
	Gradivo k tej točki ste prejeli s sklicem seje Kolegija. Ali želi kdo razpravljati? Hvala. <br/>
	Prehajamo na glasovanje. Predlog sklepa: <br/>
	»Sprejme se okvirni terminski program programa Državnega zbora za marec 2019.«<br/>
<b>	</b>Kdo je za? (Soglasno.) <br/>
	Ugotavljam, da je sklep sprejet. <br/>
	<br/>
	Prehajamo na <b>5. TOČKO DNEVNEGA REDA - </b> <b>PREDLOG REBALANSA FINANČNEGA NAČRTA DRŽAVNEGA ZBORA ZA LETO 2019. </b> <br/>
	Predlog rebalansa finančnega načrta Državnega za leto 2019 je bil predstavljen na delovnem posvetu vodje poslanskih skupin 10. januarja. skupaj z obrazložitvijo pa ste ga prejeli 11. januarja 2019. Želi kdo razpravljati? Nihče. <br/>
	Dajem na glasovanje. <br/>
	Kdo je za? (Soglasno.) <br/>
	S tem je zaključena tudi ta točka dnevnega reda. <br/>
	<br/>
	Obveščam vas, da pod <b>RAZNO</b> nisem prejel najave, zato vas samo informiran, da ste dobili vabilo za delovni posvet oziroma za posvet z naslovom »Zakaj na evropske volitve«, kjer bomo v ponedeljek ob 10. uri gostili vseh osem slovenskih poslank in poslancev v Evropskem parlamentu in vas vljudno vabim, če vam delovne obveznosti to omogočajo, da se tega delovnega posveta udeležite. Naš načrt je, da bomo imeli vsak mesec do evropskih volitev posebno akcijo ali prireditev s katero bomo skušali motivirati državljanke in državljane, da se udeležijo evropskih volite. <br/>
	To je bila ta informacija in s tem, spoštovane gospe, spoštovani gospodje, zaključujem 23. sejo Kolegija. Želim vam prijeten dan in prijeten vikend. Nasvidenje. <br/>
<br/>
<b>Seja se je končala 18. januarja 2019 ob 10.08.</b>
</root>