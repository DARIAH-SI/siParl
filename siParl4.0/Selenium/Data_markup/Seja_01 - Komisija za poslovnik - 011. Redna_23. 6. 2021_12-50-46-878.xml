<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA POSLOVNIK</font></b><br/>
<b><font size="4">11. redna seja</font></b><br/>
<br/>
<b><font size="4">(23. junij 2021)</font></b><br/>
<br/>
</p></div><br/>
<b><font size="4">Sejo je vodil Vojko Starović, predsednik Komisije za poslovnik.</font></b><br/>
<b><font size="4">Seja se je začela ob 14.04.</font></b><br/>
<br/>
<b><font size="4">1. TRAK: (ES)</font></b><br/>
<br/>
<b><font size="4">	PREDSEDNIK VOJKO STAROVIĆ: </font></b><font size="4">Vse člane komisije, vabljene in ostale prisotne lepo pozdravljam!</font><br/>
<font size="4">	Pričenjam 11. sejo Komisije. </font><br/>
<br/>
<b><font size="4">2. TRAK: (ES) – 14.05</font></b><br/>
<br/>
<font size="4">	(nadaljevanje) Obveščam vas, da se od vabljenih ne more udeležiti Branko Simonovič. Na seji pa z nami sodelujejo nadomestni člani: Miha Kordiš namesto dr. Mateja T. Vatovca (lepo pozdravljen) in pa mag. Bojana Muršič namesto Janija Prednika (lepo pozdravljena). Tako da nas je 11 članov komisije. </font><br/>
<font size="4">	Prehajamo na določitev dnevnega reda seje Komisije. Ker nisem prejel predlogov za umik točk z dnevnega reda in predlogov za razširitev dnevnega reda seja, ugotavljam, da je dnevni red določen kot je bil dne 9. 6. 2021, posredovan s sklicem.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - PREDLOG SPREMEMB IN DPOLNITEV POSLOVNIKA DRŽAVNEGA ZBORA – SKRAJŠANI POSTOPEK. </font></b><br/>
<b><font size="4">	</font></b><font size="4">Predlog akta je dne 25. 3. 2021 Državnemu zboru v obravnavo v skrajšanem postopku predložila skupina poslank in poslancev in je objavljen na spletnih straneh Državnega zbora. Kolegij predsednika Državnega zbora je na 102. seji dne 20. 4. 2021 določil, da se predlog akta obravnava v skrajšanem postopku. Kot gradivo objavljeno na spletnih straneh Državnega zbora smo prejeli še: mnenje Vlade z dne 29. 4. 2021, mnenje Državnega sveta z dne 8. 6. 2021 in mnenje ZPS z dne 9. 6. 2021. </font><br/>
<font size="4">	Na sejo komisije so bili k obravnavi te točke vabljeni: torej predlagatelj, na začetku postopka je bil to mag. Dejan Židan kot predsednik Državnega zbora, potem je bil naslednji predsednik, potem pa na koncu sem bil pa jaz kot predsednik Komisije kot predlagatelj s podpisi, ZPS, Državni svet in Vlada.</font><br/>
<font size="4">	V skladu s prvo alinejo 37. člena poslovnika Komisija za poslovnik obravnava predlog Poslovnika Državnega zbora ter njegove spremembe in dopolnitve. V skladu s 94. členom Ustave ima Državni zbor poslovnik in ga sprejme z dvotretjinsko večino glasov navzočih poslancev. Spremembe in dopolnitve poslovnika se sprejmejo z enako večino. V skladu s 170. členom poslovnika Državni zbor Poslovnik Državnega zbora ter njegove spremembe in dopolnitve sprejema smiselno po postopku, ki ga Poslovnik določa za sprejem zakona. </font><br/>
<font size="4">	Rok za vlaganje amandmajev k predlogu akta je bil do 17. 6. 2021. V roku amandmaji niso bili vloženi. Prejeli pa smo dva predloga za amandma komisije k 1. in 2. členu s strani Poslanske skupine Levice. </font><br/>
<br/>
<font size="4">	Pričenjam drugo obravnavo predloga akta, v katerem bomo na podlagi 126. člena poslovnika opravili razpravo in glasovanje o posameznih členih predloga akta. </font><br/>
<font size="4">	Dopolnilno obrazložitev k členom predloga akta bom podal sam kot prvopodpisani predlagatelj in ga bom podal zelo na kratko, ker vse to smo dolgo delali že tretje leto. Vsi vemo zakaj gre.</font><br/>
<font size="4">	Gre v bistvu za dve stvari. Ključna sprememba je 118. člen, da ne obremenjujemo Državnega zbora, ampak da lahko predlagatelj kadarkoli umakne predlog zakona. Tudi tik pred sejo Državnega zbora. To je eno. Drugo pa se tiče na poslanske imunitete, kjer je bilo prej neskladje. To je bila pobuda strokovnih služb. Bilo je neskladje med Ustavo, poslovnikom in Zakonom o poslancih. Tu so bile nejasnosti in to smo poskusili razčistiti. Mislim, da smo to naredili, da ločimo kaj je kasnejša ali pa predhodna podelitev imunitete in razčistili scenarij kdo je lahko predlagatelj za kasnejšo podano imuniteto. </font><br/>
<font size="4">	Želi besedo predstavnica ZPS, Miroslava Palhartinger? (Da.) Izvolite.</font><br/>
<br/>
<font size="4">	</font><b><font size="4">MIROSLAVA PALHARTINGER:</font></b><font size="4"> Dober dan. Hvala za besedo. </font><br/>
<font size="4">	Pravzaprav, kot vidite v mnenju k predlogu sprememb poslovnika pripomb </font><br/>
<br/>
<b><font size="4">3. TRAK: (ES) – 14.10</font></b><br/>
<br/>
<font size="4">	(nadaljevanje) nismo podali. Izrecno bi pa želela povedati, da tudi zlasti z vidika praktičnih posledic nimamo pripomb k predlogu za amandma nanaša, ki se nanaša na 1. člen in seveda posledično redakcijsko drugi.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ: </font></b><font size="4">Hvala lepa. </font><br/>
<font size="4">	Želi besedo predstavnik Državnega sveta? (Da.) Izvolite. Franci Rokavec. Rabimo ime za magnetogram. Hvala lepa. </font><br/>
<br/>
<font size="4">	</font><b><font size="4">FRANCI ROKAVEC:</font></b><font size="4"> Hvala, gospod predsednik. </font><br/>
<font size="4">	Spoštovani poslanke in poslanci in vsi ostali navzoči!</font><br/>
<font size="4">	Tako kot je že v pismenem mnenju pred vami Državni svet podpira spremembo Poslovnika, predvsem iz dveh vidikov. Namreč prvi ta predlog, ki je res operativne narave, da lahko sam predlagatelj tekom postopka, pa seveda tudi pred samo obravnavo umakne zakon in s tem olajša določeno proceduro. Drugič pa tudi iz drugega dela sprememb, da se bistveno bolj jasno naredi ključni del sprememb. Se pravi ta ločitev med predhodnim priznanjem imunitete, ki temelji na zahteve pristojnega državnega organa in pa naknadnim priznanjem imunitete. To se nam zdi in ocenjujemo, da so te spremembe smiselne in potrebne.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa za vaše podano mnenje. </font><br/>
<font size="4">	Želi besedo predstavnik Vlade? (Da.) Peter Geršak.</font><br/>
<br/>
<font size="4">	</font><b><font size="4">MAG. PETER GERŠAK: </font></b><font size="4">Spoštovani predsednik, hvala za besedo.</font><br/>
<font size="4">	(Pogovarjanje s klopi.) Spoštovane poslanke, spoštovani poslanci in vsi ostali!</font><br/>
<font size="4">	Predlog je obravnavala tudi Vlada RS in sklenila, da z vidika načela delitve oblasti ne more v bistvu posegati v postopek odločanja in načina organizacije dela Državnega zbora, njegovih teles in komisij, ki so urejeni s poslovnikom in v ureditev zakonodajnega postopka v delu, ki se proceduralno nanaša na namestitev predloga zakona z novim predlogom ali na njegov umik.</font><br/>
<font size="4">	Je pa Vlada posebno pozornost namenila spremembam in dopolnitvam Poslovnika Državnega zbora v delu, ki se nanaša na smiselno priznavanje imunitete sodnikov in Varuha človekovih pravic ali njegovega namestnika. Namreč predlagano je, da se določi, da bi zaradi predlaganih sprememb poslovniških določb glede imunitete poslanca v primeru odločanja o imuniteti sodnikov postopek tekel po določbah poslovnika, ki se nanašajo na zahteve predhodnega odločanja o dovolitvi pripora ali dovolitvi začetka kazenskega postopka. </font><br/>
<font size="4">	Po predlagani novi ureditvi v novem 204.b členu bi tudi pri odločanju o zahtevi za dovolitev pripora ali začetku kazenskega postopka zoper sodnika, sodnika Ustavnega sodišča ali Varuha človekovih pravic, ki se sklicuje na imuniteto zahteva morala vsebovati navedbo, da so podani pogoji za odreditev pripora ali pogoji za začetek kazenskega postopka. </font><br/>
<font size="4">	Vlada s tem v zvezi meni, da je takšna dopolnitev nepotrebna, saj že iz postopkovne zakonodaje izhaja, da morajo biti ti pogoji izpolnjeni in utemeljeni že s samo uvedbo postopka. 	Komisija za poslovnik po mnenju Vlade namreč ne vrednoti dokazov in ne presoja kazenske odgovornosti nosilca imunitete, ampak je le-to v pristojnosti sodišča pri katerem teče postopek in je poslalo zahtevo za dovolitev pripora oziroma začetek kazenskega postopka. </font><br/>
<font size="4">	Z mano je tudi gospa Petra Brus, strokovna sodelavka za več pojasnil, če bodo potrebna. Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala. </font><br/>
<font size="4">	Prehajamo na razpravo in odločanje o členih in vloženih predlogih za amandmaje komisije. Predlagam, da združimo razpravo in glasovanja o vseh preostalih členih predloga akta, h katerim niso vloženi amandmaji komisije po tretjem odstavku 128. člena Poslovnika. </font><br/>
<br/>
<b><font size="4">4. TRAK: (ES) – 14.15</font></b><br/>
<br/>
<b><font size="4">	</font></b><font size="4">(nadaljevanje) Ali kdo takemu predlogu nasprotuje? (Ne.)</font><br/>
<br/>
<font size="4">	Če je tako, v razpravo dajem 1. člen in predlog za amandma Komisije. Želi kdo razpravljati? (Da.) Izvolite.</font><br/>
<br/>
<font size="4">	</font><b><font size="4">MIHA KORDIŠ (PS Levica):</font></b><font size="4"> Hvala za besedo, predsedujoči. </font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ: </font></b><font size="4">Najprej je Miha Kordiš, potem pa mag. Bojana Muršič. Pardon za prekinitev.</font><br/>
<br/>
<font size="4">	</font><b><font size="4">MIHA KORDIŠ (PS Levica):</font></b><font size="4"> Ne vem natančno v kakšnem odnosu so bile Vlade do Državnega zbora kar se tiče priprave zakonodaje večino časa zadnjih 30 let. Vem pa, da smo pri zadnjih treh vladah, pri vseh treh, mestoma lahko brali na poslanskih klopeh take zmazke od zakonov, da se človek prime za glavo. Huda šalabajzerija, ki jo potem potrjujejo koalicijski glasovalni stroji. Včasih jo želijo popraviti, drugič je spet ne želijo popraviti. In take šalabajzerske zakonodaje, kjer določbe med seboj ne stojijo skupaj ali so skregani z določbami v kakšnih drugih zakonih, so nekaj kar je potrebno vreči ven iz politične prakse. </font><br/>
<font size="4">	Že sedaj imamo zakonodajo, ki je nepregledna, medsebojno skregana. Poglejte samo kako težko je, recimo, rokovati z Zakonom o invalidskem in pokojninskem zavarovanju. In ta situacija, namesto da bi se zakonodajni korpus poenostavljal, da bi se čistil, se še dodatno zapleta ravno s primeri totalno tehnično šalabajzersko zloženimi zakoni, ki v Državni zbor prihajajo s strani Vlade. </font><br/>
<font size="4">	Zakaj to govorim? Ker predlog, da se lahko zakon umakne v kateremkoli trenutku postopka in ne da ko Vlada enkrat pripravi svoj predlog zakona in ga prinese v Državni zbor je to to, kar se vladne strani tiče, vodi v poglabljanje in legitimacijo vseh teh vladnih šalabajzersko zloženih zakonskih predlogov, ki prihajajo na klop Državnemu zboru. Na ta način bo Vlada še kar naprej packala zakonodajo skupaj mimo svojih pravnikov, mimo Službe za zakonodajo, ki jo ima. Potem pa, če bo napackala nekaj prehudo slabega bo lahko tik pred zdajci tak zakon umaknila ven iz obravnave. To pa po tem, ko je Zakonodajno-pravna služba v Državnem zboru že naredila svoje, potem ko smo vse poslanske skupine zakon že pogledale, si pripravili gradiva, vložili amandmaje itd.. To je popolnoma neresen pristop k zakonodajnemu postopku.</font><br/>
<font size="4">	V našem amandmaju črtamo ta 1. člen, ki možnost umika predlogov pušča odprto do tik pred zdajci. </font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. </font><br/>
<font size="4">	Dajem besedo mag. Bojani Muršič. Izvolite.</font><br/>
<br/>
<font size="4">	</font><b><font size="4">MAG. BOJANA MURŠIČ (PS SD):</font></b><font size="4"> Hvala lepa, predsednik. </font><br/>
<font size="4">	Lep pozdrav kolegice in kolegi! Spoštovani vabljeni!</font><br/>
<font size="4">	Moram reči, da podpiram ta 117. člen. Zakaj? Kajti v Poslanski skupini Socialnih demokratov ugotavljamo, da se dogaja in vse bolj se dogaja, da na koncu koncev prihajajo zakoni takšni, da jih potem Zakonodajno-pravna služba, bo rekla, raztrga. Nimajo ne repa, ne glave in takšen zakon se potem tišči do konca. Potem je celo takšen zakon sprejet, kar je najbolj hudo. Zato se nam zdi smiselno, da ta člen ostane takšen kot je in ga takšnega tudi podpremo. </font><br/>
<font size="4">	Ampak kljub temu imam vprašanje za predlagatelja. Spoštovani predsednik, to ste vi. V bistvu imam vprašanje, ker vi ste v uvodu povedali, da lahko kadarkoli predlagatelj zakona umakne predlog zakona. Imam pa vprašanje. Kaj se zgodi v primeru, da Državni zbor opravi splošno razpravo o zakonu, se pravi prva obravnava, na plenarnem zasedanju, nato sprejme sklep, da je zakon primeren za nadaljnjo obravnavo. Pred matičnim delovnim telesom, pred drugo obravnavo, Zakonodajno-pravna služba pogleda, da mnenje, ki je pa zelo zelo nasprotujoče si. Ali se bo ta zakon potem peljal do konca? Ali lahko še vedno predlagatelj umakne takšen predlog zakona? Ker zame je to sicer nesprejemljivo, da bi potem ko je v bistvu Državni zbor že enkrat odločil, bi bilo potrebno zaključiti zakonodajni postopek, ampak v tej obrazložitvi, ki je tukaj navedena, se meni pač postavlja vprašanje. Jaz nisem stalna članica </font><br/>
<br/>
<b><font size="4">5. TRAK: (ES) – 14.20</font></b><br/>
<br/>
<b><font size="4">	</font></b><font size="4">(nadaljevanje) Komisije za poslovnik, vendar bi želela, da to danes tukaj razjasnimo. V kolikor mogoče ta obrazložitev ni povsem jasno zapisana, da se mogoče tudi to v obrazložitvi s tehničnega vidika doda, kajti ta beseda oziroma do začetka druge obravnave me malce moti.</font><br/>
<font size="4">	Jaz mislim, da je pravilna dikcija, da v kolikor Državni zbor že enkrat sprejme sklep, da je zakon primeren za nadaljnjo obravnavo, ga je potrebno speljati do konca in ga zavrniti. To je moje mnenje. 	Bi pa res želela, če mi lahko na tem mestu poveste iz vašega vidika. </font><br/>
<font size="4">	Absolutno pa glede imunitete v naši poslanski skupini to podpiramo, kajti to je edino pravilno in glede na dolgoletne izkušnje se nam zdi takšen način pravilen. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala vam. </font><br/>
<font size="4">	Na vprašanje jaz tu nimam nekih dilem, kar pravi drugi odstavek 1. člena. Gre od začetka obravnave predloga zakona na podlagi 122. člena oziroma 126. člena tega poslovnika.</font><br/>
<font size="4">	Izvolite, Miha Kordiš.</font><br/>
<br/>
<font size="4">	</font><b><font size="4">MIHA KORDIŠ (PS Levica):</font></b><font size="4"> Hvala za besedo, predsedujoči.</font><br/>
<font size="4">	Poglejte, predstavljajte si, da pride v državnozborsko proceduro nek zakon, ki ga je pripravila Vlada. Poslanske skupine ta zakon preberemo, državnozborska Služba za zakonodajo ga pogleda, nam poda pripombe, poslanske skupine organiziramo amandmaje, strokovna in sicer zainteresirana javnost se na ta predlog odzove, se pripravi, da bo sodelovala na obravnavi, potem pa dve minuti pred obravnavo Vlada kot predlagatelj ta zakon umakne oziroma še huje nadomesti z nekim novim čisto drugim zakonom. Ali ni to noro? To je pač možnost manevra, ki jo odpira ta 1. člen, ki ga v Levici želimo črtati. </font><br/>
<font size="4">	Razlog zakaj Vlada ne more več posegati v zakonodajni postopek, ko je enkrat gradivo v tem postopku, je, da se od Vlade pričakuje, da prinese na mizo zakonske rešitve, ne glede na njihovo vsebino, ki so nomotehnično zgrajene tako, da pijejo vodo in da določbe držijo druga drugo. Ker kar se nam sedaj dogaja je ravno obratno. Mi dobivamo zakone z členi, ki so medsebojno sprti in so sprti z ostalo drugo zakonodajo. </font><br/>
<font size="4">	Namesto da bi Državni zbor kot najvišje odločevalsko telo v državi Vlado, katerikoli Državni zbor in katerokoli Vlado, posedel dol in dejal zdaj pa dovolj s to šalabajzerijo, želimo prejemati od Vlade zakone, ki pijejo vodo, ki so nomotehnično ustrezni, ne pa neke zmazke, bi sedaj šli spreminjati postopek, da bo Vlada ja še lažje operirala in manevrirala z totalno neresnimi in nedodelanimi zakonskimi rešitvami. Mislim, da je to narobe. </font><br/>
<font size="4">	Pač tega, da mi prejemamo v Državni zbor skropucala od zakonskih določb, tega ne bomo rešili s tem, da bomo Vladi dali možnost, da jih dve minuti pred obravnavo potegne ven nazaj iz obravnave. Naredili bomo ravno nasprotno. Nagradili bomo tovrstno neresno obnašanje in tovrstno poniglavo skakanje po zakonodaji, s tem da se bo Vlada ja še bolj lahko igračkala z njo in morebitno kritično javnostjo itd.. Zato mislim, da bi kazalo podpreti ta naš amandma in to možnost umika tik pred zdajci izčrpati ven. </font><br/>
<font size="4">	Še enkrat poudarjam. Vlada ima zaposlene armade ljudi po različnih ministrstvih, katerih naloga je, da zakonodajo iz svojega področja poznajo in da jo znajo napisati tudi na novo, kjer in kadar je to potrebno. Imajo tudi vsa ministrstva svoje pravne službe. Ima tudi Vlada svojo posebno Službo za zakonodajo. Popolnoma nobenega razloga ni, da ne bi celega tega aparata poklicali na odgovornost in od njega pričakovali </font><br/>
<br/>
<b><font size="4">6. TRAK: (ES) – 14.25</font></b><br/>
<br/>
<b><font size="4">	</font></b><font size="4">(nadaljevanje) ta minimum od minimuma, ki je, da se zakon napiše tako da določbe valjajo in da držijo druga drugo. </font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Še kdo? Hvala. Še kdo? </font><br/>
<br/>
<font size="4">	Glasujemo o predlogu amandmaja Komisije k 1. členu. Odločali bomo z dvotretjinsko večino navzočih članov Komisije s pomočjo glasovalne naprave. (Govorjenje s klopi.)</font><br/>
<font size="4">	Zgleda, da imamo probleme. Dva nimata kartic. Gremo na ročno, če se strinjate. Dobro. Potem pa gremo na ročno. </font><br/>
<font size="4">	Ugotavljam, da smo sklepčni. Torej smo pravzaprav v polni sestavi. Glasujemo.</font><br/>
<font size="4">	Začenjam glasovanje. (govorjenje s klopi.) Pardon, se opravičujem. Amandma k 1. členu se glasi: Člen se črta. Glasujemo.</font><br/>
<font size="4">	Kdo je za? (1 član.) Je kdo proti? (10 članov.)</font><br/>
<font size="4">	Ugotavljam, da predlog za amandma skupine ni sprejet.</font><br/>
<br/>
<font size="4">	V razpravo dajem 2. člen in predlog za amandma Komisije. Sedaj je ta amandma brezpredmeten. Hvala za pomoč.</font><br/>
<br/>
<font size="4">	Odpiram razpravo o vseh ostalih členih. Izvolite. Če ni razprave, v skladu s prej sprejeto odločitvijo Komisije prehajamo na glasovanje o vseh členih predloga akta skupaj. Odločali bomo z dvotretjinsko večino navzočih članov Komisije s pomočjo dvigovanja rok. </font><br/>
<font size="4">	Torej ugotavljam, da smo še vedno sklepčni in glasujemo.</font><br/>
<font size="4">	Kdo je za? (10 članov.) Je kdo proti? (1 član.)</font><br/>
<font size="4">	Ugotavljam, da so vsi členi sprejeti z dvotretjinsko večino navzočih članov.</font><br/>
<br/>
<font size="4">	S tem zaključujem drugo obravnavo predloga akta na matičnem delovnem telesu. Sprejeti amandmaji, ki jih ni, bo sestavljen kakor je bilo pred tem. </font><br/>
<font size="4">	Prosim, da določimo poročevalca. Namestnik predsednika Komisije Boris Doblekar. Da ne bom jaz nastopal dvakrat, ker sem predlagatelj in poročevalec. Ali bi prevzeli vi? Prav. </font><br/>
<font size="4">	Hvala lepa za sodelovanje. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – NESKLADJE RAZLAGE DOLOČB DRUGEGA ODSTAVKA 61. ČLENA POSLOVNIKA DRŽAVNEGA ZBORA V POVEZAVI Z DOLOČBAMI, KI UREJUJEJO OBRAVNAVO NA MATIČNEM DELOVNEM TELESU – ČLENI OD 126. DO 133. Z DRUGIM IN TRETJIM ODSTAVKOM 134. ČLENA POSLOVNIKA DRŽAVNEGA ZBORA. </font></b><br/>
<br/>
<b><font size="4">7. TRAK: (ES) – 14.30</font></b><br/>
<br/>
<font size="4">	(nadaljevanje) K tej točki je že kot član in predlagatelj vabljen Igor Zorčič, ki ga ni. Branko Simonovič se je opravičil. Tina Heferle pa je tako ali tako članica naše komisije. </font><br/>
<font size="4">	Kot gradivo ste k tej točki prejeli predlog podpredsednika Jožeta Tanka z dne 19. 5. 2021, ki je objavljen na spletnih straneh Državnega zbora. </font><br/>
<font size="4">	V zvezi s tem bi še dodal, da je Kmetijsko-gospodarska zbornica na Ustavno sodišče vložila pobudo za začetek postopka za oceno ustavnosti drugega odstavka 61. člena Poslovnika Državnega zbora, ki jo je Ustavno sodišče s sklepom z dne 27. 5. 2020 zavrnilo in pobudo za začetek postopka za oceno ustavnosti 126. do 133. člena Poslovnika Državnega zbora, ki jo je Ustavno sodišče z istim sklepom zavrnilo.</font><br/>
<font size="4">	Besedo dajem podpredsedniku Državnega zbora Jožetu Tanku kot predlagatelju za dopolnilno obrazložitev. </font><br/>
<font size="4">	Izvolite, gospod Tanko.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Hvala lepa za besedo. </font><br/>
<font size="4">	Tu imamo en primer, ko se na delovnem telesu odloča recimo o zakonu in se besedilo zakona ne sprejme in potem se postopek na seji Državnega zbora v bistvu nadaljuje samo s tem, da se na koncu pač sklicujemo na obrazložitev komisije iz leta 2009, da je zakonodajni postopek končan. </font><br/>
<font size="4">	Poslovnik v naslednjem členu, to je 134., pa izrecno določa, da tudi v primeru, ko odbor ne sprejme besedila zakona in ugotovi, da ni primeren za nadaljnjo obravnavo, morale o tem odločati na plenarni seji Državni zbor, to odločitev potrditi, in če jo potrdi je pač zakonodajni postopek končan. Če pa jo ne potrdi, pa se potem predlog zakona vrne v obravnavo nazaj na matično delovno telo.</font><br/>
<font size="4">	Ta razlaga Komisije za poslovnik po mojem mnenju presega pravice, možnosti ali karkoli, ki jih ima Komisija za poslovnik, kajti ta razlaga je v izrecnem nasprotju z določbo poslovnika, ki je bil sprejet z dvotretjinsko večino na plenarni seji, in sicer prisotnih poslancev. Ne glede na to kakšna večina je odločala in s kakšnim soglasjem glede te ureditve. V nobenem primeru ta ne more biti v nasprotju z ureditvijo, ki jo je sprejel Državni zbor. V nobenem primeru. </font><br/>
<font size="4">	Zato predlagam, da pač o tem opravimo razpravo na Komisiji za poslovnik in ugotovimo ali je ta razlaga dejansko skladna s poslovnikom. Po mojem mnenju ni. In če ni skladna s poslovnikom, da se pač dogovorimo kako potem v nadaljnjih postopkih, nadaljnjih primerih tudi ravnati. </font><br/>
<font size="4">	Komisija za poslovnik leta 2009 je kot rečeno suspendirala pravico plenarne seje Državnega zbora da odloča o zakonih, ki jih je matično delovno telo zavrnilo, kar je dejansko prekoračitev pooblastil. Komisija si je v tem primeru mnogo preveč privoščila. Sicer vemo zakaj je do tega prišlo, ampak če je kakšna potreba za to, da se ta stvar tako regulira kot se sedaj uporablja, potem je potreba spremeniti tudi 134. člen poslovnika. </font><br/>
<font size="4">	Predlagam pač, da o tem opravimo razpravo in potem vidimo v katero smer bi šle rešitve. Hvala lepa.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ: </font></b><font size="4">Hvala tudi vam. </font><br/>
<font size="4">	Mogoče bi povedala kaj gospa Tina Heferle, ki je v dvojni vlogi? … Potem odpiram razpravo. </font><br/>
<font size="4">	</font><br/>
<b><font size="4">8. TRAK: (ES) – 14.35</font></b><br/>
<br/>
<b><font size="4">	</font></b><font size="4">(nadaljevanje) 	Izvolite, potem.</font><br/>
<br/>
<font size="4">	</font><b><font size="4">TINA HEFERLE (PS LMŠ):</font></b><font size="4"> Hvala lepa. Bom zelo kratka.</font><br/>
<font size="4">	Bom začela tam kjer je gospod Tanko končal, ko je govoril o domnevni prekoračitvi pristojnosti, ki naj bi jo Komisija za poslovnik storila s tem, ko je sprejela neko razlago za določen člen poslovnika. </font><br/>
<font size="4">	Jaz bi samo opozorila, da avtentična razlaga predpisa tudi zakona ali pa v tem primeru poslovnika je pač nek poseben akt, s katerim organ, ki sprejema predpis natančneje opredeli uporabo točno določene zakonske norme, v tem primeru poslovniške norme. Tukaj ne vidim problema prekoračitve pristojnosti Komisije za poslovnik, ki vemo, da je pristojna za razlago poslovnika in posledično tudi za sprejem avtentične razlage določenega člena. In danes govorimo o situaciji ko - prej je gospod Tanko lepo opisal - na odboru, ki obravnava nek zakonski predlog člani odbora ne potrdijo, torej ne sprejmejo nobenega izmed členov predlaganega zakona, hkrati pa ne sprejmejo nekega posebnega ugotovitvenega sklepa, da zakon ni primeren za nadaljnjo obravnavo, ker to tako ali tako že izhaja z odločitve članov odbora, ki so glasovali proti členom, proti sprejemom posameznih členov zakona. Skratka gre za situacijo, ko postane zakon, ki ga imajo ali pa imamo poslanci pred seboj prazen, ker ne vsebuje nobenega člena, ker noben člen ni potrjen. Se pravi imamo nek naslov zakona in potem brez besedila. Prazen zakon. </font><br/>
<font size="4">	Praksa na podlagi poslovniške razlage je taka, da se po logiki stvari takrat zakonodajni postopek konča in da se na plenarni seji ne odloča o ničemer več, ker ničesar več ni. Mi ne moremo odločati o zakonu, ki je prazen, ker bi to pomenilo hipotetično neko čudno situacijo, ko bi Državni zbor na plenarni seji in morda odločil nasprotno kot so odločili člani odbora s polno pristojnosti in odgovornostjo in bi nekako potrdili zakon brez členov. Jaz si ne predstavljam te situacije. Kaj bi to sploh pomenilo? Tudi konec koncev za neko resno delo tega Državnega zbora, če bomo odločali o neki vsebini, ki je pač ni. To bi bilo malce absurdno, tako da ne vidim nobene potrebe po tem, da bi poslovnik spreminjali v smeri, kjer bi ponovno odločali na plenarni seji  o nekem zakonu, ki je v resnici brez členov. </font><br/>
<font size="4">	Sedaj se že malo ponavljam, ampak situacija je malo absurdna, če pomislimo dva koraka naprej, preden bi v resnici sprejeli takšen predlog kot ga je danes gospod Tanko predlagal. V Poslanski skupini LMŠ ne vidimo nobene potrebe po tem, da bi spreminjali poslovnik v tem kontekstu. Nenazadnje do danes ni bilo nekih težav pri tem. Čisto logično je, da če zakon nima sprejetih nobenih členov, se zakonodajni postopek konča in se v resnici na plenarni seji ostali poslanci s tem samo seznanimo. </font><br/>
<font size="4">	Toliko z naše strani. Tega predloga ne bomo podprli.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. </font><br/>
<font size="4">	Če sem razumel gospoda kolega Jožeta Tanka, je predlagal, da razpravljamo o tem. </font><br/>
<font size="4">	Če vzamem sam malo besedo vidim neko neskladje v tem, če preberem 134. člen, če preberem tudi 61. člen in razlago, mislim, da je vredno razprave in malo bolj poglobljene razprave. </font><br/>
<br/>
<b><font size="4">9. TRAK: (ES) – 14.40</font></b><br/>
<br/>
<font size="4">	(nadaljevanje) Kolikor sem se dal informirati se je to dogajalo tudi v letu 2009, ko je prišlo do te razlage. Da ne bi prišlo do tistega pinkponka gor ali dol, bi dal predlog, če dovolite, da gre to na delovno skupino, kjer imamo še ostale predloge in da se tam išče neka rešitev te dileme, ki pa je nekje prisotna. Hvala.</font><br/>
<font size="4">	Še kdo? (Da.) Izvolite, gospod Jože Tanko. Dajete prednost ženskam.</font><br/>
<br/>
<font size="4">	</font><b><font size="4">JANJA SLUGA (PS NP):</font></b><font size="4"> Jaz bom v resnici zelo kratka.</font><br/>
<font size="4">	Res je to, kar ste povedali, predsednik, 2009 je bil sprožen en tak postopek, ampak treba je pa povedati, da smo mi v bistvu o eni podobni spremembi tudi v prejšnjem mandatu odločali 2014-2018 in že takrat ni bila sprejeta, ker smo ugotovili, da je postopek tako kot je določen v resnici primeren glede na dejansko stanje. Dejansko stanje je pa, mogoče malo nerodna dikcija ali pa se nekdo sklicuje na nerodno dikcijo, ko govorimo v poslovniku o Državnem zboru. Namreč kaj. Delovno telo Državnega zbora je notranja organizacijska oblika Državnega zbora, ki jo ravno tako kot na plenarni seji sestavljamo poslanci in ki naj ravno tako kot je sestava po poslanskih skupinah na plenarni seji tudi na delovnem telesu naj bi, čeprav o tem mandatu ne, ta mandat je pač poseben, odražala sestava tudi na delovnem telesu tako sestavo kot je na plenumu. In s tega vidika za nas ni nikjer sporno, da se v primeru, ko delovno telo odloči, da zakon ni primeren za nadaljnjo obravnavo, da ne sprejme vseh členov, da ne sprejme vseh členov konec koncev, da sprejme samo tisti del členov na podlagi katerih je zakon neizvedljiv, je normalno, da ni o čem glasovati. Se pravi delovno telo ne sprejme, ne pripravi nobenega gradiva za plenarno sejo in normalno je, da je postopek tu končan. </font><br/>
<font size="4">	Jaz tu res ne vidim ničesar spornega. Iskati sedaj dlako v jajcu in reči ok, sedaj pa gremo spreminjati, ne vem, en izraz za to, da večina, recimo, razume pravilno, eden se pa to lahko vpikne. To se nam ne zdi smiselno. To smo ugotovili tudi 2014-2018, takrat ko smo o teh stvareh razpravljali. Mislim, da bi s kakršnokoli drugačno razlago lahko samo sami sebe spravili v zagato, ko bi dejansko potem prišlo do takšnih situacij, s katerimi se bomo na koncu tako zaštrikali, da jih ne bomo znali rešiti. </font><br/>
<font size="4">	Mi smo proti tem spremembam in tudi ne podpiramo predloga, da gre to na delovno skupino.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. </font><br/>
<font size="4">	Mag. Bojana Muršič, izvolite.</font><br/>
<br/>
<font size="4">	</font><b><font size="4">MAG. BOJANA MURŠIČ (PS SD):</font></b><font size="4"> Hvala lepa. </font><br/>
<font size="4">	Tudi jaz bom zelo kratka.</font><br/>
<font size="4">	Govorimo o razlagi, ki je bila sprejeta leta 2002. Danes smo leto 2021. Kaj to pomeni? 11 let se takšna razlaga, bom rekla, uveljavila v Državnem zboru in sedaj po 11 letih ugotavljamo, da bi naj bilo neskladje z zakonom. Tukaj se ti res postavlja vprašanje kaj je namen vsega tega. Ampak saj, mogoče se s tem lahko strinjam, da v bistvu matična delovna telesa, kjer pač so predstavniki posameznih poslanskih skupin tudi vključeni in v tem mandatu imamo sicer neko izjemo, da manjšina odloča o večini. Tu bi se lahko z gospodom Tankom celo strinjala, da to ni prav. Ampak moramo se zavedati, da se je v preteklosti dalo veliko pristojnosti matičnemu delovnemu telesu, ker drugače pa matičnih delovnih teles ne potrebujemo.</font><br/>
<font size="4">	Ne vidim razloga zakaj bi bilo potrebno razlago spreminjati, še posebej takrat, kadar matično delovno telo ne sprejme niti enega člena in imamo zakon prazen. Ne vem o čem lahko še odločamo.</font><br/>
<font size="4">	Nam se sicer zdi celo nevarno, če bi šli v kakršnokoli spremembo in bi potem na plenarnem zasedanju ponovno odločali o zakonu. Naj se zgodi, bom rekla hipotetično, da pač Državni zbor reče, da zakon </font><br/>
<br/>
<b><font size="4">10. TRAK: (ES) – 14.45</font></b><br/>
<br/>
<b><font size="4">	</font></b><font size="4">(nadaljevanje) je primeren za nadaljnjo obravnavo oziroma se vrne v ponovni postopek na matično delovno telo. Pa spet matično delovno telo ponovi postopek, pa spet gre na Državni zbor pa se vrača. To bi bil lahko začaran krog. Od zadaj pa zakoni stojijo. </font><br/>
<font size="4">	Mislim že tako imamo zakonodajni postopek zelo dolg, zapleten, ni tako enostaven in takšne stvari bi lahko res zgolj zavlekle celoten zakonodajni postopek in ne bi bilo neke dodane vrednosti. </font><br/>
<font size="4">	Tako da jaz absolutno ne podpiram tega, da bi spreminjali karkoli. To razlago pač imamo v veljavi 11 let in tako naj tudi po moje ostane. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">JOŽE TANKO (PS SDS):</font></b><font size="4"> Hvala lepa za besedo.</font><br/>
<font size="4">	Glejte, če bi sedaj stvari veljale enkrat za večno, potem se ne bi ukvarjali tako s spremembami poslovnika ali zakonov ali česarkoli drugega. To ne pomeni, da je neka rešitev trajna, ampak jo je treba pogledati kako bolj življenjsko.</font><br/>
<font size="4">	Avtentične razlage itak delovno telo ne more sprejeti, če želite, da karkoli obravnava. Tudi Komisija za poslovnik ne more sprejeti avtentične razlage, ampak jo lahko sprejme Državni zbor. Ko govorimo sedaj o tem kdo lahko kaj sprejme in kdo lahko razlaga na kakšen način, pač to ni problem, saj to se da sprejeti. Ampak naslednji korak je odločitev Državnega zbora. </font><br/>
<font size="4">	Kar zadeva vrnitev zakona in katerega zakona. Predlog zakona se vrne. Tisto besedilo, ki je bilo vloženo v obravnavo na odbor. Tako da tu kakšnih dilem ni. Je pa dilema v tem ali pa vprašanje v tem ali lahko Komisija za poslovnik suspendira določbo poslovnika, ki ji sledi in ki izrecno nalaga Državnemu zboru, da o taki odločitvi matičnega delovnega telesa odloči na plenarni seji. </font><br/>
<font size="4">	Če boste pogledali določbo 134. člena poslovnika drugi odstavek, je tam popolnoma vse jasno. O tem mora na plenarni seji odločiti Državni zbor tudi, če predlog zakona ni sprejet. In predlog zakona, to se pravi besedilo, ki ga je katerikoli predlagatelj vložil, katerikoli predlagatelj, se ponovno obravnava v izvornem besedilu. </font><br/>
<font size="4">	Če drugi odstavek 134. člena ne velja s to ureditvijo, s to razlago Komisije, potem je treba v tem primeru to določbo drugega odstavka 134. člena črtati iz poslovnika, ker je neuporabna, je suspendirana. </font><br/>
<font size="4">	Če so, ne vem, Miran Potrč, Tone Anderlič in tisti, ki so takrat delali ta poslovnik bili tako nespretni, da so to napisali notri, da o tem odloča Državni zbor, potem ne vem. Mislim, da so to dobro premislili. Postopek ne more iti naprej, se mora zaključiti z glasovanjem na plenarni seji. </font><br/>
<font size="4">	Sicer jaz ne vztrajam, da moramo sedaj to določbo črtati, ampak predlagam, da se še skupaj mogoče še s kakšno drugo pravno stroko malo pomenimo, tako kot je predlagal predsednik, če bi v okviru delovne skupine ali kje ali pa s kom drugim, pa da vidimo ali taka praksa, da se nekje vmes konča z neko odločitvijo in z neko razlago pri teh postopkih. 	Jaz mislim, da to ni v redu. Sedaj, če je bila napaka storjena, ko se je to sprejemalo in kot je bilo rečeno, da se je o tem že enkrat odločalo, predlagam, da se to prouči v redu. Časa imamo dovolj. Bolečin zaradi tega ne bo noben trpel. Je pa prav, da imamo stvari poštimane tako kot je treba. </font><br/>
<font size="4">	Skratka Komisija je s sedmimi glasovi za in nobenim proti odločila, da drugi odstavek </font><br/>
<br/>
<b><font size="4">11. TRAK: (ES) – 14.50</font></b><br/>
<br/>
<b><font size="4">	</font></b><font size="4">(nadaljevanje) 134. člena ne velja. Ne velja, zato ker do tam v zakonodajnem postopku predlog zakona, ki je zavrnjen na matičnem delovnem telesu ne more priti. Ne more priti. Ga ni. Treba je potem, če bo obstala, obrazložitev oziroma razlaga komisije, potem je treba to določbo poslovnika tudi črtati iz poslovnika ven. Obe varianti sta možni. Mi ne vztrajamo, da bo eno ali drugo ali drugo itd., ampak treba je to uskladiti, tako da bodo odločitve, ki so bile sprejete 2002 in 2009 stale, da so skladne in bodo pile vodo. </font><br/>
<font size="4">	Še enkrat povem, da v drugem odstavku 134. člena je izrecno zapisano, da v primeru, ko matično delovno telo zakona ne sprejme o njem odloča Državni zbor na plenarni seji. Lahko predlog delovnega telesa potrdi, lahko ga zavrne. Če ga zavrne, gre zakon nazaj v postopek na delovno telo. To je to.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala. </font><br/>
<font size="4">	Tina Heferle, izvolite.</font><br/>
<br/>
<font size="4">	</font><b><font size="4">TINA HEFERLE (PS LMŠ):</font></b><font size="4"> Tukaj se moram še enkrat oglasiti.</font><br/>
<font size="4">	Nisem želela neke obširne razprave pri tej točki. Ampak, kolega Tanko, verjamem, da ne namenoma, ampak ne bere prav tega drugega odstavka 134. člena poslovnika, na katerega se sklicuje. Namreč, sedaj po zadnjem izvajanju, gospod Tanko, ste rekli, da piše v tem odstavku, da kadar delovno telo odloči, da zakon ni primeren za nadaljnjo obravnavo, mora iti na odločanje še na plenarno sejo.</font><br/>
<font size="4">	Mi govorimo o dveh različnih situacijah. O tem, o čemer vi govorite, vam moram pritrditi. Imate prav. Ta drugi odstavek dejansko govori samo o eni situaciji. O situaciji, ko delovno telo sprejme nek sklep, da zakon ni primeren za nadaljnjo obravnavo. To je neka formalna odločitev odbora oziroma delovnega telesa, ki gre na plenarno sejo na odločanje. In to imamo že danes. Ta situacija je popolnoma ok urejena, če bi tako rekla.</font><br/>
<font size="4">	Imamo pa drugo situacijo, o kateri pa vi ne govorite, pa verjamem, da nezavestno morda zavajate, če nas kdo spremlja. To je situacija, ko na odboru ni predlagan tak sklep, da bi odbor odločal o zakonu ali je primeren za nadaljnjo obravnavo ali ne, ampak se dejansko zgodi, da člani odbora ne potrdijo prav nobenega člena zakona, ki je predlagan. Se pravi imamo prazen zakon. In takrat v tem primeru odbor ne odloča o nekem sklepu, da zakon ni primeren za nadaljnjo obravnavo, ker zakona sploh ni. Zakon je prazen. In za te primere je Komisija za poslovnik sprejela takrat razlago, jaz sem se prej izrazila kot avtentična razlaga, ker je zelo primerljivo to, vem pa, da avtentično razlago seveda lahko sprejema samo zakonodajalec, torej Državni zbor, ampak v tem primeru sta oba instituta, torej avtentična razlaga ali pa razlaga Komisije za poslovnik, zelo podobna, če ne praktično enaka. Za te primere pa je Komisija sprejela razlago, da se zakonodajni postopek takrat na odboru konča. In v resnici Državni zbor na plenarni seji, še enkrat bom poudarila, ne more odločati o nečem, česar ni. Členov v tem primeru ni. Ne odločamo oziroma ne suspendiramo tega drugega odstavka, kot ste vi rekli, češ da se ne odloča o sklepu, da zakon ni primeren za nadaljnjo obravnavo. Ne. O tem se odloča, če seveda do takega sklepa pride na odboru oziroma matičnem delovnem telesu. Če pa do takega sklepa ne pride, je pa v primeru, še enkrat poudarjam, ko zakon nima prav nobenega člena, niti črke a, je pač neobstoječ in je absurdno razmišljati </font><br/>
<br/>
<b><font size="4">12. TRAK: (ES) – 14.55</font></b><br/>
<br/>
<font size="4">	(nadaljevanje) da bi moral Državni zbor odločati o nečem, kar ne obstaja.</font><br/>
<font size="4">	Jaz res zagovarjam to, da ta razlaga Komisije za poslovnik, o kateri sedaj razpravljamo, ne suspenzira drugega odstavka tega 134. člena, ker govorimo o dveh različnih situacijah, kar pa vi danes malce zanemarjate, ko razlagate, da bi bilo potrebno ta člen ali spremeniti ali pa da ga kar brišimo, ker enostavno ne velja. Ne. Velja. V primeru, ko je sklep na odboru sprejet. V primeru ko ni pa imamo prazen zakon, je pa postopek po zdravi logiki končan. V tem je razlika. </font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. </font><br/>
<font size="4">	Še gospod Tanko.</font><br/>
<br/>
<font size="4">	</font><b><font size="4">JOŽE TANKO (PS SDS): </font></b><font size="4">Hvala lepa. </font><br/>
<font size="4">	Poglejte, mi imamo v poslovniku definirano na kakšen način se konča postopek pri zakonih. Zakon se konča z namestitvijo, zakon se konča z umaknitvijo, zakon se konča, če je zavrnjen, če so zavrnjeni zakoni. Odločitev o tem ali je kdaj konec postopka sprejme ali predlagatelj ali pa plenarna seja Državnega zbora. Nekje vmes se kar nekaj ne more zgubiti in zgoditi. V tem je problem.</font><br/>
<font size="4">	Jaz predlagam še enkrat, da se pač o tem opravi ena razprava tudi lahko v okviru delovne skupine, tudi z angažiranjem še koga, ampak jaz menim, da je to. Če pa to ni v redu, potem je treba pa tudi poslovnik dopolniti, da se tudi na tak način te zadeve lahko uredijo. To je treba pač dopolniti. Ali tam črtati, ali tukaj dopolniti. Ker samo z enim sklepom komisije ali pa matičnega delovnega telesa se take stvari ne da pospraviti pod mizo. Je nelogično. Obravnavamo zakon, sprejmemo ga na prvi obravnavi kot primernega za nadaljnjo obravnavo, potem pa brez da bi kdorkoli kaj naredil konča pot nekje v predalih Državnega zbora. Brez odločitve plenarne seje. Treba je pač te stvari dodelati, če so pomanjkljive. V vsakem primeru.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala lepa. </font><br/>
<font size="4">	Še kdo? Sedaj se nam je pridružil še mag. Dejan Kaloh namesto Tomaža Lisca. Je prišlo pooblastilo. Hvala. </font><br/>
<font size="4">	Torej, če sem jaz dobro razumel pobudnika, če lahko ponovim, je, da se v tem razpravo opravi in smo razpravo opravili. Ali je predlog potem, da gremo naprej in to opravimo na delovni skupini? </font><br/>
<br/>
<font size="4">	</font><b><font size="4">JANJA SLUGA (PS NP): </font></b><font size="4">Dajte to na glasovanje.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Saj pravim. Sedaj da vidimo. Samo treba je opredeliti o čem sklepamo. </font><br/>
<font size="4">	Torej, pobuda gospoda Jožeta Tanka gre na delovno skupino, ki že obravnava druge predloge. </font><br/>
<font size="4">	Glasujemo o tem. Glasujemo.</font><br/>
<font size="4">	Kdo je za? (4 člani.) Je kdo proti? (4 člani.)</font><br/>
<font size="4">	Ugotavljam, da sklep ni sprejet. </font><br/>
<br/>
<font size="4">	S tem zaključujem 2. točko dnevnega reda.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – RAZNO.</font></b><font size="4"> Želi kdo pod razno? (Ne.)</font><br/>
<br/>
<font size="4">	Če ne želi, zaključujem 3. točko dnevnega reda in tudi 11. sejo Komisije za poslovnik.</font><br/>
<font size="4">	Hvala lepa.</font><br/>
<br/>
<b><font size="4">Seja je bila končana 23. junija 2021 ob 15. uri.</font></b>
</root>