<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA FINANCE </font></b><br/>
<b><font size="4">73. nujna seja </font></b><br/>
<br/>
<b><font size="4">(6. april 2022)</font></b><br/>
<br/>
</p></div><br/>
<b><font size="4">Sejo je vodil Robert Polnar, predsednik odbora.</font></b><br/>
<b><font size="4">Seja se je začela ob 8.00. </font></b><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Spoštovane gospe in gospodje! Dobro jutro. </font><br/>
<font size="4">	Pričenjam 73. nujno sejo Odbora za finance. Obveščam vas, da so zadržani in se seje ne morejo udeležiti: poslanec Marko Bandelli, poslanec Igor Peček in poslanka Andreja Zabret. Na seji kot nadomestna članica s pooblastilom sodeluje poslanka Lidija Ivanuša namesto poslanke Suzane Lep Šimenko iz Poslanske skupine SDS. In pa poslanka Bojana Muršič namesto poslanca Janija Prednika iz Poslanske skupine SD. </font><br/>
<font size="4">	S sklicem seje ste prejeli dnevni red seje odbora. V poslovniškem roku nisem prejel predlogov v zvezi z dnevnim redom, zato ugotavljam, da je sprejet dnevni red kot vam je bil poslan. Dnevni red ima eno točko, ta točka pa je, pobuda za začetek postopka za oceno ustavnosti Zakona o omejitvi in porazdelitvi valutnega tveganja med kreditodajalci in kreditojemalci kreditov v švicarskih frankih. Ustavno sodišče je Državnemu zboru dne 1. marca letos, posredovalo pobudo za oceno ustavnosti in določilo 30 dnevni rok glede navedb v pobudi. Odboru sta bili v zvezi s pobudo posredovani končni mnenji Vlade in Zakonodajno-pravne službe Državnega zbora, zato so izpolnjeni poslovniški pogoji za obravnavo. V skladu z 265. členom Poslovnika Državnega zbora bo Odbor za finance kot matično delovno telo podal svoje mnenje. K obravnavi te točke so vabljeni predstavnice in predstavniki Ministrstva za finance in Zakonodajno-pravne službe Državnega zbora. kot dodatno gradivo pa smo prejeli gradivo Ustavnega sodišča z dne 1. marca, mnenje Vlade Republike Slovenije z dne 31. marca 2022 ter mnenje Zakonodajno-pravne službe Državnega zbora z dne 4. aprila 2022. </font><br/>
<font size="4">	Za uvod dajem besedo predstavnici Zakonodajno-pravne službe Državnega zbora, to je gospa Damjana Mlakar. </font><br/>
<font size="4">	Prosim. </font><br/>
<br/>
<b><font size="4">	DAMJANA MLAKAR:</font></b><font size="4"> Hvala za besedo. </font><br/>
<font size="4">	Zakonodajno-pravna služba je pripravila mnenje o pobudi več bank za oceno ustavnosti s katero izpodbijajo zakon v celoti. Pobudnice zatrjujejo več kršitev ustavnih določb in sicer predvsem glede prepovedi retroaktivnosti, varstva lastninske pravice in svobodne gospodarske pobude ter pravice do sodnega varstva. V Mnenju je predstavljen potek zakonodajnega postopka, silji in namen zakona ter argumenti s katerimi predlagatelj utemeljuje ustavno skladnost zakonskih rešitev. V zaključku mnenja je navedeno, da je Državni zbor postopke obravnavanja na podlagi utemeljitev, ki izhajajo tako iz zakonodajnega gradiva kot navedb in utemeljitev predlagatelja v okviru zakonodajnega postopka ocenil, da predlog zakona ni v neskladju z Ustavo. Glede na navedeno Državni zbor meni, da pobuda za začetek postopka za oceno ustavnosti ni utemeljena. </font><br/>
<font size="4">	Hvala. </font><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Hvala gospa Mlakar. </font><br/>
<font size="4">	Zdaj dajem besedo predstavnici Vlade, Konkretno državni sekretarki iz Ministrstva za finance, gospe Maji Hostnik Kališek. Prosim. </font><br/>
<br/>
<b><font size="4">	MAJA HOSTNIK KALIŠEK:</font></b><font size="4"> Hvala lepa. Spoštovani! </font><br/>
<font size="4">	Vlada je 31. marca 2022 sprejela mnenje o pobudi za začetek postopka za oceno ustavnosti zakona o omejitvi in porazdelitvi valutnega tveganja med kreditodajalci in kreditojemalci kreditov v švicarskih frankih ter ga posredovala Državnemu zboru in Ustavnemu sodišču. V mnenju so navedeni razlogi zakaj Vlada podpira pobudo pobudnice za začetek postopka za oceno ustavnosti obravnavanega zakona, saj meni, da je utemeljena. Vlada obenem meni, da je zakon v nasprotju z Ustavo. Dovolite mi, da vam v nadaljevanju na kratko predstavim pet vidikov, ki so po mnenju Vlade ključni pri njeni podpori pobude za začetek postopka za oceno ustavnosti navedenega zakona. </font><br/>
<font size="4">	Prvič. Pobudnice opozarjajo na neskladnost zakona z 2. in 155. členom Ustave, ker naj bi zakon povratno posegel v civilnopravna razmerja. Po mnenje Vlade bi morali biti zakonski posegi v obstoječa ali končana civilnopravna razmerja določeni le izjemoma, če to zahteva javni interes, ki pa v danem primeru ne obstoji. </font><br/>
<font size="4">	Drugič. Pobudnica opozarja na neskladnost zakona s 14. členom </font><br/>
<font size="4">  </font><br/>
<b><font size="4">2. TRAK: (NB) – 8.05</font></b><br/>
<br/>
<font size="4">	(Nadaljevanje): Ustave ker naj bi zakon vse kreditne pogodbe v švicarskih frankih obravnaval enako in za vse predvidel, da vsebujejo nepošten oziroma nedopusten pogodbeni pogoj. Vlada med drugim opozarja, da zakon ne predvideva nobenih meril po katerih bi bili, bi bil upravičen poseg v pogodbena razmerja. </font><br/>
<font size="4">	Tretjič. Pobudnice opozarjajo na neskladnost zakona s 23. členom Ustave, ker naj bi bile prikrajšane za ustavno pravico do sodnega varstva. V slednjem bi morda lahko dokazale, da pretvorba v posameznem primeru ni upravičena, ker je bila izpolnjena pojasnilna dolžnost. V zvezi s tem po mnenju Vlade zakon prekomerno posega v sodno vejo oblasti v kateri domeni je presoja sporov iz pogodbenih razmerij. </font><br/>
<font size="4">	Četrtič. Pobudnice opozarjajo na številne obveznosti, ki jim jih nalaga ta zakon in z njimi povezane operativne stroške. V tej zvezi Vlada ugotavlja, da bi prestrukturiranje kreditov povzročilo veliko enkratno povečanje operativnih stroškov za prizadete kreditne institucije. Vlada dodatno ugotavlja, da zakon med drugim določa izredno kratke roke za določitev katerih ni izkazan razlog. Vlada tudi opozarja, da nekateri kreditodajalci dokumentacije na podlagi katere bi lahko sploh izpolnili zakonske obveze, nimajo več. </font><br/>
<font size="4">	In petič. Pobudnice opozarjajo na neskladje zakona s pravom Evropske unije. V tej zvezi Vlada med drugim opozarja na poseg zakona v razmejitev pristojnosti za izdajanje in odvzem dovoljenj kreditnim institucijam, saj zato sicer nesorazmerno dejanje pooblašča Banko Slovenije, čeprav je za to pristojna Evropska centralna banka. Zaradi vsega navedenega kot uvodoma rečeno, Vlada podpira pobudo, pobudnica za začetek postopka za oceno ustavnosti obravnavanega zakona. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala gospa državna sekretarka. </font><br/>
<font size="4">	Kolegice in kolegi, članice in člani odbora! Predlagam, da odbor razpravlja in odloča o naslednjem predlogu mnenja odbora, in sicer:</font><br/>
<font size="4">	»Odbor se strinja z mnenjem Zakonodajno-pravne službe z dne 4. aprila 2022 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.« </font><br/>
<font size="4">	Ali želi kdo razpravljati o tem predlogu mnenja? Poslanec Primož Siter. Prosim. </font><br/>
<br/>
<b><font size="4">	PROMIŽ SITER (PS Levica):</font></b><font size="4"> Hvala lepa. </font><br/>
<font size="4">	Dobro jutro kolegice in kolegi! Hvala za besedo, predsednik. </font><br/>
<font size="4">	Zdaj, da obnovim kaj je sploh, mogoče za tiste, ki ne spremljajo, na kratko, pa ne bom dolgovezil, o čem govorimo. Pred časom se je zgodilo, da se oziroma ja, pred časom se je zgodilo, da so, po domače povedano, banke opeharile ljudi. Na bančnih okencih so jih prevarale, ko so se ti zanimali za stanovanjske kredite in nanj obesili hipoteke, jamčili, da jih bodo lahko s svojimi delavskimi plačami, s svojim delom in trudom in znojem si zagotovili plačilo svojih stanovanjskih kreditov. No, potem pa so se stvari na trgih malce obrnile in se je celotna ta stvar s švicarskim frankom oziroma s krediti v švicarskih frankih v katerih so ti kreditojemalci kredite jemali, sfižila. Banke so seveda se zavedale, kreditodajalci so se zavedali tega tveganja, ki ga je na valutnem trgu kredit v švicarskih frankih prinašal, pa so vseeno se odločile povoziti delovne ljudi, ljudi, kreditojemalce, ki so torej iskali streho nad glavo. Toliko. In zdaj je problem o tem, ker so ti krediti poleteli v nebo, ljudje tega ne zmorejo plačevati, po petnajstih letih plačevanja niti do glavnice še zares niso prišli. In zdaj tako, v bistvu kar imamo danes pred sabo je in že z zakonom, ne samo z ustavno presojo v tem zakonu, ampak že s samim zakonom imamo politično vprašanje, kam se bomo postavili kot odločevalci ali na stran bank ali na stran ljudi, ali na stran velekapitala ali na stran ljudi, ki s svojimi delavskimi plačami si želijo zagotoviti samo streho nad glavo. To je to. To je to preprosto vprašanje, ki ga imamo danes pred sabo. In v bistvu gre za zelo preprosto vprašanje. In poudarim, ne gre za nekaj posameznikov, ki se jim je malce nesreča zgodila v življenju. Govorimo o 32 tisoč gospodinjstvih. 32 tisoč gospodinjstvih, ki jih je popisalo Združenje Frank, torej to civilno združenje, </font><br/>
<br/>
<b><font size="4">3. TRAK: (NB) – 8.10</font></b><br/>
<br/>
<font size="4">	(Nadaljevanje): ki povezuje vse te opeharjene delavce. 32 tisoč gospodinjstev, prevedimo to recimo krat štiri, krat pet, in bomo videli koliko ljudi to, približno sto tisoč ljudi ti škodljivi koraki, te škodljive akcije zasebnih bank oškodujejo. Na drugi strani, mimogrede, zasebne banke so lani, pa niti ne v celem letu, kovale 400 milijonov dobička do oktobra, samo v letu 2021, 400 milijonov čistega dobička. Imamo pa ljudi na drugi strani, ki so si s svojimi delavskimi plačami želeli zagotovi, kaj, dobiček, investicijo. Ne. Streho nad glavo, torej nekaj kar bi moralo biti v vsaki civilizirani družbi samoumevno. </font><br/>
<font size="4">	Torej, mi imamo pred sabo v bistvu, spoštovani predsednik, zelo preprosto politično odločitev kot smo imeli politično odločitev že pri samem glasovanju o tem zakonu, pa je bila večina v Državnem zboru takrat naklonjena, naj tudi to poudarim. Tako da, naše stališče seveda Poslanske skupine Levice je šlo v podporo delovnim ljudem opeharjenim s strani velekapitala že takrat. Mi smo njihove napore doslej vedno podpirali. In zdaj, Vlada tukaj pravi, da načeloma pobudo zasebnih bank po ustavni presoji podpira, ker da zakon ni v skladu z Ustavo. Me pa zanima oziroma bi pa izpostavil dejstvo, da skladnost z Ustavo in Vlada v istem stavku v tem mandatu je zelo zanimiv koncept, ker lahko začnemo naštevati milijon enih stvari, ki niso v skladu z Ustavo, pa grem lahko poimensko od protestnika do protestnika, od bureka do bureka, od zakona do zakona. Tukaj imamo pa enostavno ljudi, ki so črno na belo, včeraj črno na belem bili opeharjeni od velekapitala, delovne ljudi, če hočete, Slovenke in Slovence, državljane in državljanke Slovenije in jaz mislim, da če ne drugega, je eno golo dejanje domoljubja, da tudi politiki stopimo na njihovo stran in enostavno spustimo ta zakon v veljavo. Pa še to, zakon, ki opozorim, le delno odpravlja krivice, ki so se tem ljudem zgodile. Še vedno odplačujejo kredite, še vedno niti do glavnice niso prišli in še vedno delajo, še vedno je njihova nepremičnina, njihova streha nad glavo, poudarjam, ne investicija, ampak njihova streha nad glavo pod vprašanjem, pod hipoteko, pod udarom enostavne finančne mahinacije in špekulacije velekapitala, zasebnih bank v tuji lasti. Zelo preprosto politično vprašanje. Ali na stran velekapitala ali na stran človeka ali na stran, če hočete, spoštovani predstavniki Vlade, ki se radi pohvalite s svojim domoljubjem, na strani tujega kapitala ali na strani domovine, ljudi, ki domovino ustvarjajo. </font><br/>
<font size="4">	Hvala lepa. </font><b><font size="4">	</font></b><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala gospod poslanec. </font><br/>
<font size="4">	Kolegice in kolegi! Mi danes razpravljamo in odločamo o mnenju, ki ga je pripravila Zakonodajno-pravna služba Državnega zbora v zvezi s konkretnim zakonom. Ni potrebno prav hud napor vzpostaviti, da ugotovimo, da Zakonodajno-pravna služba predlaga, da izglasujemo sklep s katerim predlagamo Ustavnemu sodišču, da pobudo za oceno ustavnosti zakona zavrne, zato ker je po mnenju zakonodajne službe in posredno tudi Državnega zbora zakon v skladu z Ustavo. Samo to in nič drugega. O tem odločamo. Da ima Vlada svoje stališče, ja normalno, da ga ima, saj zato je Vlada. In prosim vas, osredotočimo se izključno na mnenje, ki ga je Zakonodajno-pravna služba pripravila, ki ga je gospa Mlakar danes tudi zelo elegantno povzela in katerega bistvo sem pravkar povedal. </font><br/>
<font size="4">	Naslednji je poslanec Dušan Verbič. Prosim. </font><br/>
<br/>
<b><font size="4">	MAG. DUŠAN VERBIČ (PS Konkretno):</font></b><font size="4"> Hvala za besedo, predsednik. </font><br/>
<font size="4">	Bom se zelo držal vašega napotka oziroma usmeritve. Kar se tiče mnenja Zakonodajno-pravne službe moram odločno povedati, da se ne strinjam z njenim predlogom. Ne, da posegam kakorkoli v vsebino, ki </font><br/>
<br/>
<b><font size="4">4. TRAK: (NB) – 8.15</font></b><br/>
<br/>
<font size="4">	(Nadaljevanje): je bila obrazložena s strani predstavnice Vlade. Samo vsebino ne bom razpravljal, kajti moja razprava je bila dovolj tudi vsebinska na obravnavi kjer smo sam zakon sprejeli. Me pa nekoliko preseneča, da je to stališče Zakonodajno-pravne službe danes, ki imamo pred seboj, nekoliko drugačno kot je bilo zapisano ali kot so zavzeli stališče pri samem predlogu zakona. Ne želim kakorkoli, čeprav me zelo mika, da bi se spuščal v vsebino, lahko pač samo zaključim, da se ne strinjam s tem kar je Zakonodajno-pravna služba zapisala in vsi tisti elementi, ki je bilo predstavljeno s strani predstavnice Vlade, preprosto drži, kajti to je obligacijsko razmerje in poslanci smo zavezani delovati tudi po načelu pravne države in zakonitosti. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala gospod poslanec. </font><br/>
<font size="4">	Kolegice in kolegi, prejel sem še eno pooblastilo in sicer, poslanec Miha Kordiš nadomešča poslanca Luka Mesca iz Poslanske skupine Levica. </font><br/>
<font size="4">	Zaključujem razpravo in prehajamo na odločanje. Odločamo torej o naslednjem predlogu mnenja odbora: </font><br/>
<font size="4">	»Odbor se strinja z mnenjem Zakonodajno-pravne službe z dne 4. aprila 2022 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.« Glasujemo. / tehnične težave/</font><br/>
<font size="4">	Kolegice in kolegi, predlagam, da kartice še enkrat vstavimo v reže. Rumene lučke mislim, da zdaj gorijo. Dobro. Bomo zdaj ponovno poizkusili z glasovanjem. Glasujemo. Ne dela? Počakajte, samo trenutek. Zdaj bomo še enkrat ponovili. Zdaj pa prosim, da vsi pogledate, ali vam rumene lučke svetijo? Potem pa kolega Ferjan vas prosim, da se morda tjale presedete, ker lahko, da tistole mesto pa res ne deluje. </font><br/>
<font size="4">	Okej. Zdaj bom ponovno začel glasovanje. Glasujemo. Dobro. </font><br/>
<font size="4">	Zdaj pa prekinjam tole. Glasovali bomo ročno. Preštevam koliko nas je. </font><br/>
<font size="4">	Navzočih. (14 članov.) Kdo je za? (10 članov.) Kdo je proti? (2 člana.) </font><br/>
<font size="4">	Ugotavljam, da je mnenje sprejeto. </font><br/>
<font size="4">	Na ta način zaključujem 1. točko in 73. nujno sejo Odbora za finance. </font><br/>
<br/>
<b><font size="4">Seja se je končala 6. aprila 2022 ob 8.19.</font></b>
</root>