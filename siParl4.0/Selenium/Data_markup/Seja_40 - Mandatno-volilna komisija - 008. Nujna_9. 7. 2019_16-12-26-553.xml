<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">(8. nujna seja)</font></b><br/>
<br/>
<b><font size="4">9. julij 2019</font></b><br/>
<br/>
</p></div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 8.02 uri.</font></b><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Pričenjam 8. nujno sejo Mandatno-volilne komisije. Vse članice in člane komisije, vabljene ter ostale prisotne lepo pozdravljam. Obveščam vas, da so zadržani in se seje ne morejo udeležiti naslednje članice in člani komisije: dr. Matej Tašner Vatovec, Violeta Tomić, Ferenc Horvat in Danijel Krivec. Na seji kot nadomestni članice in člani na komisiji s pooblastili sodelujejo: mag. Marko Koprivc nadomešča mag. Bojano Muršič in pa mag. Andrej Rajh nadomešča Mašo Kopicer, Gregor Perič po pooblastilu nadomešča Igorja Zorčiča.</font><br/>
<font size="4">	S sklicem seje ste prejeli naslednji dnevni red: Predlog za imenovanje članov Sveta Agencije za trg vrednostnih papirjev. </font><br/>
<font size="4">Zakon o trgu finančnih instrumentov v sedmem odstavku 477. člena določa trideset dnevni rok za odločanje Državnega zbora o predlogu Vlade, zato sem tudi sklical to nujno sejo. </font><br/>
<font size="4">	Ker k dnevnemu redu seje ni bilo predlogov za razširitev oziroma za umik točke, je določen dnevni red seje kot je bil predlagan s sklicem. Nekatera gradiva za današnjo sejo ste prejeli v varovani predal v sistemu UDIS, vsaj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja, vas prosim za predhodno opozorilo, saj moram v takem primeru v skladu s 101. členom Poslovnika Državnega zbora sejo zapreti za javnost. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZA IMENOVANJE ČLANOV SVETA AGENCIJE ZA TRG VREDNOSTNIH PAPIRJEV</font></b><font size="4">, ki ga je Državnemu zboru predložila Vlada. </font><br/>
<font size="4">	Del gradiva je objavljen pri EPI, obrazložen predlog Vlade pa ste zaradi varstva podatkov prejeli v varovani predal v sistemu UDIS. K tej točki dnevnega reda sem vabil: Ministrstvo za finance, seje se udeležuje mag. Dragonja, ki ga prav lepo pozdravljam. </font><br/>
<font size="4">	Uvodna pojasnila: Zakon o trgu finančnih instrumentov v prvem odstavku 477. člena določa, da člane Sveta Agencije imenuje in razrešuje Državni zbor na predlog Vlade, v drugem odstavku pa, da se člani sveta imenujejo za dobo šestih let in so lahko ponovno imenovani. V skladu s sedmim odstavkom 477. člena mora Državni zbor o predlaganem kandidatu glasovati v tridesetih dneh po prejemu predloga. Glasovanje je tajno, predlagani kandidat pa imenovan, če zanj glasuje večina vseh poslancev.</font><br/>
<font size="4">	Državni zbor je na 9. seji 18. 6. 2019 s tajnim glasovanjem odločal o predlogu za imenovanje članov Sveta Agencije za trg vrednostnih papirjev, ki ga je Vlada 30. 5. 2019 posredovala v odločitev Državnemu zboru. Na glasovanju dva predlagana kandidata nista prejela potrebne večine poslanskih glasov, o čemer je predsednik Državnega zbora </font><br/>
<br/>
<b><font size="4">2. TRAK: (ES)</font></b><br/>
<br/>
<font size="4">	(nadaljevanje) obvestil Vlado. Na tej podlagi Vlada obvešča Državni zbor, da glede kandidatov za člana Sveta Agencije, ki v Državnem zboru na glasovanju dne 18. 6. 2019 nista prejela potrebne večine poslanskih glasov, predlaga nova kandidata, in sicer: gospoda Primoža Damjanoviča in gospo Katjo Jurančič Bratina.</font><br/>
<font size="4">	Želi predstavnik Ministrstva za finance Metod Dragonja dodatno obrazložiti predloga? Prosim.</font><br/>
<br/>
<font size="4">	</font><b><font size="4">METOD DRAGONJA:</font></b><font size="4"> Hvala lepa, gospod predsednik. Dobro jutro spoštovane poslanke, poslanci, ostali prisotni. Po tej temi opravljamo neke vrste popravni izpit, ker dva od predlaganih kandidatov nista bila deležna potrebne podpore na tajnem glasovanju oziroma volitvah v Državnem zboru. Okoliščine je gospod predsednik predstavil. Minister se je odločil, da ne bomo ponavljali javnega povabila oziroma razpisa, na katerem bi ponovno izbirali zainteresirane kandidate, ampak je predlagal Vladi, da iz liste predlaganih kandidatov ob javnem razpisu, ki je bil objavljen 5. 4. 2019, imenuje preostale kandidate oziroma je komisija, ki je ocenjevala njihovo ustreznost to ustrezno še enkrat preverila. S tem smo se izognili daljšemu postopku. Glede na to, da mandat članov Sveta Agencije poteče 14. 7. 2019, sicer Svet Agencije dela s tremi člani od petih, to se pravi, da funkcionalnost agencije sama po sebi ni ogrožena, vendar za večjo komfortnost in tudi večjo kompetentnost dela in sprejemanja odločitev Sveta Agencije, je potrebno, da se popolni sestava. </font><br/>
<font size="4">	Predlagana dva kandidata: gospod mag. Primož Damjanovič je namestnik direktorja Agencije za trg vrednostnih papirjev, je vodja sektorjev skladov na agenciji. Se pravi, da pokriva pomemben del strokovnega delovanja agencije. To je regulacija investicijskih in vzajemnih pokojninskih skladov. Je velik ekspert na tem področju. On je bil prijavljen že na javni razpis.</font><br/>
<font size="4">	Druga predlagana kandidatka pa je kandidatka, ki je zaposlena tudi na Agenciji za trg vrednostnih papirjev, sicer kot strokovna sodelavka, mag. Katja Jurančič, področna podsekretarka na agenciji. Njeno trenutno delovno področje je izvajanje nadzora nad spoštovanjem določb Zakona o trgu finančnih instrumentov. Po izobrazbi pa je magistrica znanosti s področja aktuarstva?. </font><br/>
<font size="4">	Oba predlagana kandidata izpolnjujeta vse strokovne kriterije. Sta tudi politično neizpostavljeni osebi, tako da v bistvu je minister sledil predvsem kriterijem strokovnosti in strokovne kompetentnosti poznavanja področja regulacije kapitalskih trgov. Predlog ministra je potrdila tudi Vlada in predlagamo, da tudi Mandatno-volilna komisija predlaga Državnemu zboru, da imenuje predlagana dva kandidata. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Najlepša hvala za to dodatno obrazložitev. Sedaj pa odpiram razpravo članic in članov komisije. Kdo želi razpravljati? Če ne želi nihče razpravljati, zaključujem razpravo.</font><br/>
<font size="4">	Iz informacije Vlade z dne 7. 3. 2019 izhaja, da dosedanjim članom Sveta Agencije za trg vrednostnih papirjev poteče šestletni mandat 14. 7. 2019. Upoštevajoč navedeno, sprašujem predstavnika Ministrstva za finance ali Državni zbor tako kot pri dveh predhodnih imenovanih v sklepu o imenovanju člana Sveta Agencije določi začetek tega mandata novemu članom, in sicer z dne 15. 7. 2019. (Da.) Hvala lepa.</font><br/>
<font size="4">	Na glasovanje dajem naslednja dva predloga sklepov. </font><br/>
<font size="4">	Prvič, »Mandatno-volilna komisija Državnemu zboru predlaga, da za člana Sveta Agencije za trg vrednostnih papirjev za dobo šestih let imenuje mag. Primoža Damjanoviča, pri čemer mu mandat začne teči z dne 15. 7. 2019.« Glasovanje.</font><br/>
<br/>
<b><font size="4">3. TRAK: (ES)</font></b><br/>
<br/>
<font size="4">	(nadaljevanje) Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Drugič, »Mandatno-volilna komisija Državnemu zboru predlaga, da za članico Sveta Agencije za trg vrednostnih papirjev za dobo šestih let imenuje mag. Katjo Jurančič Bratina, pri čemer ji mandat začne teči z dnem 15. 7. 2019.« Glasujemo.</font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	S tem zaključujem to točko dnevnega reda in 8. nujno sejo Mandatno-volilne komisije. </font><br/>
<font size="4">	Zahvaljujem se vam za sodelovanje.</font><br/>
<br/>
<b><font size="4">Seja je bila končana 9. julija 2019 ob 8.11 uri.</font></b>
</root>