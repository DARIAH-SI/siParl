<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>130. seja</b><br/>
<br/>
<b>(21. februar 2022)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 9.01. </b><br/>
<br/>
<b>1. TRAK: (DAG) </b><br/>
<br/>
<b>	PREDSEDNIK IGOR ZORČIČ: </b>Spoštovane kolegice in kolegi! Začenjam 130. sejo Kolegija predsednika Državnega zbora. Vse prisotne lepo pozdravljam! Prosim za malo tišine. <br/>
	V petek, 18. februarja 2022, ste dobili z dopisom novo gradivo k 1. točki dnevnega reda. Hkrati sem vas obvestil, da bo kolegij 2. točko dnevnega reda obravnaval pred 1. točko dnevnega reda. <br/>
	Obveščam vas, da mag. Dejan Židan po pooblastilu nadomešča Matjaža Hana. <br/>
<br/>
	Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO NUJNEM POSTOPKU.</b><br/>
<b>	</b>Predlog ste prejeli s sklicem seje kolegija. Kolegij razpravlja in glasuje o predlogu Vlade, da Državni zbor po nujnem postopku obravnava Predlog zakona o spodbujanju digitalne vključenosti. <br/>
	Želi besedo predstavnica Vlade? Namestnica generalnega sekretarja / oglašanje v dvorani/, pardon, vršilka dolžnosti generalnega sekretarja mag. Janja Garvas Hočevar, imate besedo. <br/>
<br/>
	<b>MAG. JANJA GARVAS HOČEVAR: </b>Hvala, predsednik.<br/>
	Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. <br/>
	Predlog zakona zajema vse ključne družbene skupine, vključno z invalidi, in prvič definira različne stopnje digitalnih kompetenc. V prvi vrsti omogoča pridobivanje osnovnih in naprednih digitalnih veščin s pomočjo tečajev za mlade in starejše, omogoča možnost finančnih spodbud za nakup tovrstne opreme, prispeva k digitalizaciji šolskega procesa, predvsem pa k odgovorni ter varni rabi digitalnih tehnologij. Predlog zakona vključuje tudi digitalni bon v vrednosti 150 evrov, s katerim se bo že letos pomagalo vsem srednješolcev in študentom pri nakupu moderne računalniške opreme. Prav tako bodo do digitalnega bona upravičeni vsi udeleženci subvencioniranih tečajev, ki so starejši od 55 let. Upravičenci ga bodo lahko unovčili za nakup nove ali obnovljene računalniške opreme. Predlog zakona bo z zmanjševanjem fizičnih stikov pomembno pripomogel k obvladovanju širjenja virusa covid-19 in omilitvi negativnih posledic nefarmakoloških ukrepov, zlasti omejitve zasebnih druženj, na duševno zdravje ter omilil negativne posledice na delovanje gospodarstva in celotne družbe.<br/>
	Hvala.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Odpiram razpravo. Želi kdo besedo? Ugotavljam, da ne. / oglašanje v dvorani/ Ja, kolega Golubović. <br/>
<br/>
	<b>BRANE GOLUBOVIĆ (PS LMŠ): </b>Hvala lepa. <br/>
	V LMŠ ne bomo podprli postopka, ker edina nepopravljiva posledica, se pravi, edini razlog, ki je, da gre ta zakon po nujnem postopku, so volitve, kjer se nabira politične glasove. In ta zakon v eni sami točki ne izpolnjuje pogoja, da gre lahko po nujnem postopku. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Želi še kdo besedo? (Ne.) Zaključujem razpravo.<br/>
	Prehajamo na glasovanje. Na glasovanje dajem naslednji predlog sklepa: »Predlog zakona o spodbujanju digitalne vključenosti se obravnava po nujnem postopku.« Glasujemo.<br/>
	Kdo je za? (NSi, DeSUS, Narodni skupnosti, SNS, Konkretno, SDS.) Kdo je proti? (LMŠ, SD, Levica, SAB.) Vzdržani? (…)<br/>
	Ugotavljam, da je sklep sprejet.<br/>
	S tem zaključujem to točko dnevnega reda.<br/>
<br/>
	Prehajamo na <b>1. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.</b><br/>
	<br/>
<b>2. TRAK: (NB) – 9.05</b><br/>
<br/>
	(Nadaljevanje): S sklicem seje Kolegija ste kot gradivo prejeli zahtevo skupine 42. poslank in poslancev s prvo podpisanim Branetom Golubovićem za sklic izredne seje Državnega zbora. dodatno gradivo k tej točki, to je zahtevo skupine poslancev s prvo podpisanim Danijelom Krivcem za sklic izredne seje zbora pa ste prejeli z dopisom v petek, 18. februarja 2022. Predlagam, da na podlagi obeh zahtev skličemo eno izredno sejo zbora in sicer predlog dnevnega reda določen z zahtevama, točka 1. Predlog priporočila v zvezi s povečanjem lastniškega deleža države v podjetju Sava, d.d.; točka 2. – Predlog Zakona o spodbujanju digitalne vključenosti, nujni postopek. <br/>
	Datum seje, ponedeljek 28. 2. 2022 ob 10. uri do zaključka seje. Najava časa za razpravo za poslanske skupine 1 točka po 3. odstavku 67. člena Poslovnika zbora, do 15 minut za dopolnilno obrazložitev predlagatelja predloga priporočila, to je ta prvo podpisani Brane Golugobić in do 60 minut za razpravo predlagatelja ter do 15 minut za predstavitev mnenja Vlade in do 60 minut za razpravo Vlade. Potem pa do 5 minut za dopolnilno obrazložitev predlagatelja predloga zakona, Vlada, to je 2. točka in do 30 minut za razpravo predlagatelja. <br/>
	Odpiram razpravo. Ni želje po razpravi. Zaključujem razpravo. Prehajamo na glasovanje. <br/>
	Na glasovanje dajem naslednji predlog sklepa: Poslanske skupine k eni točki dnevnega reda 96. izredne seje Državnega zbora najavijo čas v skladu s tretjim odstavkom 67. člena Poslovnika zbora. <br/>
	Kdo je za? (… članov.)<br/>
	Ugotavljam, da je sklep sprejet.  <br/>
<br/>
	Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO NUJNEM POSTOPKU… </b>Pardon, se opravičujem. Imamo še en sklep. <br/>
<br/>
	Še en sklep imamo. Torej, za uvodno obrazložitev ima predlagatelj predloga priporočila, to je skupina poslancev s prvo podpisanim Branetom Golubovićem na voljo do 15 minut za razpravo do 60 minut. Vlada ima za uvodno predstavitev mnenja k predlogu priporočila na voljo do 15 minut in do 60 minut za razpravo. Vlada ima pri drugi točki za dopolnilno obrazložitev k predlogu zakona na voljo do 5 minut in do 30 minut za razpravo. <br/>
	Kdo je za? (NSI, Desus, obe Narodni, SNS, Konkretno, SDS.) Soglasno sprejeto. <br/>
	Predlagam, da odločamo še o sklepu s katerim bi matičnima delovnima telesoma, ki bosta obravnavali zadevi za to izredno sejo izjemoma omogočili delo po 22. uri, če bi bilo to potrebno. <br/>
	Na glasovanje dajem naslednji predlog sklep: 	»Matični delovni telesi lahko za obravnavo zadeve iz dnevnega reda 96. izredne seje Državnega zbora po potrebi zasedata tudi po 22. uri.«<br/>
	Kdo je za? (NSi, Desus, obe Narodnosti, SNS, Konkretno, SDS.) <br/>
	Ugotavljam, da je sklep sprejet. <br/>
	S tem zaključujem to točko dnevnega reda. <br/>
<br/>
	Prehajamo na <b>3. TOČKO DNEVNEGA REDA – PREDLOG ZA OBRAVNAVO PREDLOGA AKTA IN PREDLOGA ZAKONA PO SKRAJŠANEM POSTOPKU. </b><br/>
	Predlog ste prejeli s sklicem seje Kolegija. Razpravljali in odločali bomo o dveh predlogih za obravnavo predloga akta oziroma predloga zakona po skrajšanem postopku. <br/>
	Prehajam na obravnavo predloga, da se po skrajšanem postopku obravnava predlog dopolnitve Poslovnika Državnega zbora. Želi besedo mag. Andrej Rajh za prvo podpisano predlagateljico. Imate besedo. <br/>
<br/>
<b>	MAG. ANDREJ RAJH (PS SAB):</b> Tako. Hvala lepa. Lep pozdrav vsem skupaj! <br/>
	V Poslanski skupini SAB smo pripravili predlog dopolnitve Poslovnika s ciljem, da se vzpostavi pravna podlaga skladno s katero se bo poslancu, ki mu v času trajanja mandata preneha članstvo v politični stranki ali isto imenski listi z dnem prenehanja članstva politični stranki ali istoimenski listi prenehalo članstvo v Poslanski skupini te politične stranke ali istoimenske liste na čigar listi je bil izvoljen. <br/>
	Hvala lepa.  <br/>
<br/>
<b>	PREDSEDNIK IGOR ZORČIČ: </b>Hvala lepa. Odpiram razpravo. Želi kdo besedo? Ugotavljam, da ne. <br/>
	Na glasovanje dajem naslednji predlog sklepa: <br/>
	»Predlog dopolnitve Poslovnika Državnega zbora se obravnava po skrajšanem postopku.«<br/>
	Kdo je za? (SNS, Narodna. - Oba? (Ne.) Samo eden. Sta obadva za ali ne? Samo SNS. OK. – SAB.)<br/>
	<br/>
<b>3. TRAK: (VP) 9.10</b><br/>
<br/>
<b>	</b>(nadaljevanje) PS Levica, PS SD, nepovezani, PS LMŠ.)<br/>
	Ugotavljam, da je sklep sprejet. <br/>
<br/>
	Prehajamo še na obravnavo predloga, da se po skrajšanem postopku obravnava predlog Zakona o spremembah in dopolnitvah Zakona o divjadi in lovstvu.<br/>
	Želi besedo gospod Alojz Kovšca, predstavnik predlagatelja predloga zakona? <br/>
<br/>
	<b>ALOJZ KOVŠCA: </b>Spoštovani predsednik, hvala lepa za besedo.<br/>
	Gre za novelo zakona, ki novelira Zakon o divjadi in lovstvu. Predvsem se problematika zadeva pravni status lovskih psov. Takih je v Sloveniji 4 tisoč 85, to predstavlja 1,6 % ves psov, vpisanih v evidence v Republiki Sloveniji. Gre za pa za pomanjkljivo ureditev pravnega statusa psov za izvajanje lova, pri čemer so psi tudi posredni izvajalci javnih pooblastil. Zakon ima nekaj problematičnih, obstoječi zakon ima nekaj problematičnih ureditev. Ena je opredeljevanje lovskih psov, ki so pri opravljanju lova ugriznili drugo žival, v kategorijo nevarnega psa. Druga je odškodninska odgovornost lastnika lovskega psa za škodo, ki jo lovski pes povzroči divjadi med izvajanjem lova. Tretja, prepoved prostega gibanja lovskih psov v naravi med izvajanjem lova zaradi splošne prepovedi prostega izpuščanja psov v naravi brez nadzorstva. Potem imamo tudi pomanjkljivo določitev lokacij izvajanja šolanja lovskih psov. Prepovedana je uporaba živih živali pri izvajanju šolanja lovskih psov. In še kot dodatno je v Zakonu o divjadi in lovstvu prepovedana uporaba umetnih virov svetlobe pri lovu, kar je pa z novim zakonom o orožju dovoljeno. <br/>
	Zakaj menimo, da je novelo treba obravnavati po skrajšanem postopku? Zaradi tega, ker pri šolanju in uporabi lovskih psov bomo lahko izgubili še eno generacijo psov. To se nam je zgodilo že zaradi prekinitve šolanj zaradi covida-19. Drugo pa je, da je v praksi onemogočeno izvajanje lova za lovske pse, obenem je pa tudi onemogočeno izvajanje lova za lovske družine nasploh, ker zakon določa, da se lova brez lovskih psov / nerazumljivo/ ne da izvajati. Lastniki psov pa pse ne želijo izpostavljati zakonski ureditvi, s katero se ob pravilnem izvajanju lova pes potem lahko karakterizira kot nevaren, se ga da uspavati, lastniku pa zaračuna kazen. To smo spregledali ob prejšnji spremembi zakona in je nujno urediti sedaj. Menimo, da ni dovolj časa, da bi to odlašali, ampak da je treba te spremembe pač sprejeti čim prej.<br/>
	Hvala lepa.<br/>
<br/>
	<b>PREDSEDNIK IGOR ZORČIČ: </b>Hvala lepa.<br/>
	Odpiram razpravo. Ni želje po razpravi. Zaključujem razpravo.	<br/>
	Na glasovanje dajem naslednji predlog sklepa:<br/>
	»Predlog Zakona o spremembah in dopolnitvah Zakona o divjadi in lovstvu se obravnava po skrajšanem postopku«.<br/>
	Kdo je za? (PS NSi, PS DeSUS, PS IMNS, PS SNS, PS Konkretno, PS SDS.) Proti? (PS Levica.)<br/>
	Ugotavljam, da je sklep sprejet.<br/>
	<br/>
	S tem zaključujem to točko dnevnega reda in 130. sejo Kolegija.<br/>
<br/>
	<b>Seja se je končala 21. februarja 2022 ob 9.15.</b>
</root>