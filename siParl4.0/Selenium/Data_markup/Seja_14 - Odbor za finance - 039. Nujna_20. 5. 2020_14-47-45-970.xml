<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA FINANCE</font></b><br/>
<b><font size="4">39. nujna seja </font></b><br/>
<br/>
<b><font size="4">(20. maj 2020)</font></b></p></div><br/>
<b><font size="4">Sejo je vodil Robert Polnar, predsednik odbora. </font></b><br/>
<b><font size="4">Seja se je začela ob 14.00.</font></b><br/>
<br/>
<b><font size="4">PREDSEDNIK ROBERT POLNAR: </font></b><font size="4">Spoštovane gospe in cenjeni gospodje! Lepo pozdravljeni! </font><br/>
<font size="4">Začenjam 39. nujno sejo Odbora za finance. </font><br/>
<font size="4">Obveščam vas, da je zadržan in da se današnje seje ne more udeležiti član odbora poslanec Matjaž Han. Prejel pa sem tudi pooblastilo, in sicer poslanec Boštjan Koražija nadomešča poslanca Primoža Siterja iz poslanske skupine Levica.</font><br/>
<font size="4">S sklicem seje ste prejeli dnevni red seje odbora. V poslovniškem roku nisem prejel dodatnih predlogov v zvezi z dnevnim redom, zato ugotavljam, da je sprejet takšen deni red, kot je bil poslan s sklicem. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA – POBUDA ZA ZAČETEK POSTOPKA ZA OCENO USTAVNOSTI PRVEGA STAVKA 37. ČLENA ZAKONA O INTERVENTNIH UKREPIH ZA ZAJEITEV EPIDEMIJE COVID-19 IN OMILITEV NJENIH POSLEDIC ZA DRŽAVLJANJE IN GOSPODARSTVO. </font></b><font size="4">Ustavno sodišče je Državnemu zboru, dne 7. maja letos posredovalo pobudo za oceno ustavnosti in določilo osemdnevni rok za izjavitev Državnega zbora glede predloga za zadržanje izvrševanja in 30-dnevni rek za izjavitev glede pobude za oceno ustavnosti. Odboru sta bili v zvezi s pobudo za oceno ustavnosti posredovani mnenji Vlade in Zakonodajno-pravne službe. Zato so izpolnjeni poslovniški pogoji za obravnavo. V skladu s 265. členom Poslovnika Državnega zbora, bo odbor kot matično delovno telo podal svoje mnenje. K obravnavi te točke so vabljeni predstavniki Ministrstva za finance in Zakonodajno-pravne službe. Kot dodatno gradivo ste prejeli gradivo Ustavnega sodišča 7. maja, mnenje Zakonodajno-pravne službe, z dne 14. maja in mnenje Vlade, z dne 15. maja. Preden dam besedo vabljenim še dve pooblastili, in sicer poslanec Blaž Pavlin nadomešča poslanca Jožefa Horvata iz Poslanske skupine Nova Slovenija in poslanec Edvard Paulič nadomešča poslanca Igorja Pečka iz Poslanske skupine Lista Marjana Šarca.</font><br/>
<font size="4">Zdaj pa dajem besedo predstavnici Zakonodajno-pravne službe, gospa Sonja Bin Karlovšek. Izvolite, prosim.</font><br/>
<br/>
<b><font size="4">SONJA BIEN KARLOVŠEK:</font></b><font size="4"> Hvala za besedo. Zakonodajno-pravna služba je pripravila mnenje o Pobudi za začetek postopka za oceno ustavnosti prvega odstavka 37. člena Zakona o interventnih ukrepih za zajezitev epidemije covid-19 in omilitev njenih posledic za državljane in gospodarstvo. V mnenju smo se opredelili tako do navedb v pobudi, kot tudi do navedb podanih v predlogu za začasno zadržanje. Glede predloga za začasno zadržanje smo ugotovili, da ja začasno zadržanje izvrševanja zakona dopustno zgolj pod pogoji, ki jih določa 39. člen Zakona o Ustavnem sodišču, kar pomeni, da lahko Ustavno sodišče do končne odločitve v celoti ali delno zadrži izvršitev izpodbijanega predpisa le če presodi, da bi zaradi njegovega izvrševanja nastale težko popravljive škodljive posledice in pri tem ustavno sodišče tehta med škodljivimi posledicami, ki bi nastale zaradi izvrševanja in škodljivimi posledicami, ki bi nastale zaradi neizvrševanja izpodbijanega predpisa. Med drugim pa to tudi pomeni, da pri tem tehtanju škodljivih posledic argumenti o domnevni protiustavnosti izpodbijanih določb niso upoštevani. Ocenili smo, da so navedbe pobudnika o predlogu za začasno zadržanje pavšalne in nekonkretizirane. V prvi vrsti pobudnik podaja svoje stališče, da je objava podatkov možna kadarkoli, njihov umik pa redko in zgolj na začetku objave, s čimer izhaja iz navedb v pobudo protiustavni objavi osebnih podatkov. Navedbe o protiustavnosti pri odločanju o začasnem zadržanju niso pravno upoštevne. Pobudnik tudi ne predstavi konkretnih škodljivih posledic, ki bi nastale z izvajanjem izpodbijane določbe in niti ne zatrjuje, da so te težko popravljive. Na drugi strani tudi ne omeni katere škodljive posledice bi povzročilo zadržanje izvajanje izpodbijane določbe. Zaradi tega je tudi za stanje tudi zahtevano tehtanje med škodljivimi posledicami zaradi zadržanja </font><br/>
<br/>
<b><font size="4">2. TRAK: (JJ) – 14.05</font></b><br/>
<br/>
<font size="4">(nadaljevanje) izvajanja in zaradi izvajanja izpodbijanja zakonske določbe. </font><br/>
<font size="4">Druga navedba pobudnika, da je treba odločiti hitro, ker je bil tudi zakon sprejet po nujnem postopku, pa ni v smiselni povezavi z ocenjevanjem škodljivih posledic na podlagi Zakona o ustavnem sodišču in se zaradi tega do nje nismo opredelili. Ocenili smo, da škodljive posledice izpodbijanja določbe niso izkazane skladno z zakonom o Ustavnem sodišču, zaradi česar pobudnikovih navedb ni mogoče upoštevati in je predlog za zadržanje izvrševanja prvega odstavka 37. člena zakona neutemeljen. Prav tako smo se opredelili do navedb o kršitvi načela enakosti in o posegu v človekove pravice zagotovljene v 34., 35. in 38 členu Ustave in obširno pojasnili zakaj menimo, da izpodbijana določba v njih ne posega oziroma jih ne krši. Hvala. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala lepa. V imenu Ministrstva za finance bo stališče podal državni sekretar gospod Peter Ješovnik. Prosim. </font><br/>
<br/>
<b><font size="4">MAG. PETER JEŠOVNIK:</font></b><font size="4"> Spoštovane poslanke, spoštovani poslanci, spoštovani predsednik!</font><br/>
<font size="4">Dovolite mi, da na kratko predstavim ocene in razloge zaradi katerih Vlada meni, da predlog za začasno zadržanje izvrševanja predpisa ni utemeljen. </font><br/>
<font size="4">Pobudnik je v aprilu podal pobudo za oceno ustavnosti ter predlog za začasno zadržanje izvrševanja prvega stavka 37. člena Zakona o interventnih ukrepih za zajezitev epidemije covid-19 in omilitev njenih posledic za državljane in gospodarstvo. Pobudnik navaja, da 37. člen zakona v delu, ki določa, da je izjava upravičenca, da zaradi epidemije ne more opravljati dejavnosti ali opravlja v bistveno zmanjšanem obsegu je informacija javnega značaja in se objavi na spletni strani finančne uprave, krši pravico do enakosti pred zakonom, pravico do osebnega dostojanstva, pravico do zasebnosti in pravico do varstva osebnih podatkov. Pobudnik navaja, da če bi bil razlog objave transparentnost, bi bila javna objava določena za vse prejemnike različnih oblik pomoči enako, tako pa je njen edini namen diskriminacija samozaposlenih. Pobudnik zato predlaga, da Ustavno sodišče do dokončne odločitve zadrži izvrševanje izpodbijanega predpisa tako, da se prepove objava vseh podatkov iz 37. člena zakona, saj je objava podatkov omogoča kadarkoli in njihov umik je pa mogoč redko in samo celo na začetku objave. Namen sprejetega zakona in njegove novele s katero se izpodbijana določba vsebinsko ni spremenila in omilitev posledic epidemije covid-19 za državljane in gospodarstvo z ukrepi na različnih področjih. Ta določba sodi v poglavje zakona, ki ureja začasni ukrep izredno pomoč v obliki mesečnega temeljnega dohodka. Vlada v zvezi s predlogom pobudnika za začasno zadržanje izvrševanja predpisa ugotavlja, da pobudnik ni navedel zatrjevanih težko popravljivih škodljivih posledic, ki naj bi nastale z izvrševanjem izpodbijanega predpisa. Vsak poseg v pravico do varstva osebnih podatkov, sam po sebi še ne pomeni nastanka težko popravljivih škodljivih posledic. Sporna določba, namreč prvi odstavke 37. člena, namreč predvideva le objavo podatkov, ki so javni že na podlagi Zakona o dostopu do informacij javnega značaja, saj ta zakon določa javnost podatkov o uporabi javnih sredstev. </font><br/>
<font size="4">Po drugi strani pa bi po mnenju Vlade z morebitnim zadržanjem izvrševanja določb lahko nastale nepopravljive posledice. Če Ustavno sodišče začasno zadrži izvrševanje prvega odstavka 37. člena zakona in s tem objavo seznama prejemnikov javnih sredstev, bo finančna uprava morala odločati o posamičnih zahtevah prosilcev za dostop do informacij javnega značaja, kar bi lahko predstavljalo nesorazmerno administrativno breme organa in posledično tudi ogrozilo pravočasno odločanje o izplačilih upravičencem do mesečnega temeljnega dohodka. Ob upoštevanju, da gre za objavo podatkov o uporabi javnih sredstev ter dejstva, da pobudnik ni konkretiziral težko popravljivih škodljivih posledic, ki bi naj nastale z izvrševanjem izpodbijanega predpisa Vlada meni, da je predlog za začasno zadržanje izvrševanje predpisa neutemeljen in zato predlaga, da Ustavno sodišče predlog za začasno zadržanje izvrševanja te odločbe zavrne. </font><br/>
<font size="4">Hvala predsednik.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala gospod državni sekretar. Gospe poslanke, gospodje poslanci odboru predlagam, da razpravlja in odloča o naslednjem predlogu mnenja: »Odbor za finance se strnja z mnenjem Zakonodajno-pravne službe, z dne 14. maja 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.« Odpiram razpravo o predlogu mnenja. Najprej se je prijavil poslanec Jani Prednik. </font><br/>
<font size="4">Kolega Prednik, preden začnete ali še želi kdo razpravljati? </font><br/>
<br/>
<b><font size="4">3. TRAK: (JJ) – 14.10</font></b><br/>
<br/>
<b><font size="4">	</font></b><font size="4">(nadaljevanje) Izvolite, kolega Prednik, za vami bo poslanec Verbič. Prosim.</font><br/>
<br/>
<font size="4">	</font><b><font size="4">JANI PREDNIK (PS SD):</font></b><font size="4"> Predsednik, najlepša hvala. Poslanke, poslanci, predstavniki Vlade, lep pozdrav. </font><br/>
<font size="4">	Kot je bilo že rečeno, danes obravnavamo zahtevo za oceno ustavnosti določil Interventnega zakona za odpravo posledic epidemije, ki določajo, da so podatki o prosilcih oziroma prejemnikih temeljnega dohodka informacija javnega značaja. Pobudniki temu oporekajo in menijo, da gre za nesorazmeren poseg v njihove pravice, ki ni primerljiv z drugimi prejemniki teh pomoči. V predlogu odgovora Državnega zbora, je navedeno, da gre za ustrezno rešitev, saj skladno z ustavnimi določili na enak način ureja pravice ljudi, ki so v podobnem položaju. Navajal, da je ureditev enotna za vse prejemnike temeljnega dohodka kot ene izmed oblik pomoči. S tega vidika je ureditev seveda skladna z Ustavo. Opozoriti pa moramo, na kar smo socialni demokrati opozarjali tudi tekom sprejemanja tega zakona, da je ukrepov pomoči zaradi epidemije več, javno objavljeni pa bodo le prosilci oziroma prejemniki enega ukrepa. Naše stališče je že takrat bilo in je tudi sedaj, da gre za tako veliko porabo javnega denarja, da bi bilo smiselno, če bi javno objavili podatke o vseh prejemnikih pomoči, tudi na primer o podjetjih, ki koristijo ukrepe čakanja na delo, plačila prispevkov ali kriznega dodatka. V vsem omenjenih primerih zakon upravičencem zagotavlja pomoč brez javnega izpostavljanja, to je rezervirano le za osebe prejemnike temeljnega dohodka, kot so samozaposleni, kmetje in verski delavci. Nam se zdi pravilno, pošteno in transparentno, da bi samo če bi informacijo javnega značaja označili podatke o vseh prejemnikih teh pomoči, tako bi javnost na primer izvedela katera podjetja so koristila ukrep čakanja na delo in katera so tista, ki so v času epidemije opravljala dejavnost in bila za to deležna oprostitve prispevkov, njihovi zaposleni pa 200 evrov kriznega dodatka. V teh primerih gre za veliko višje zneske javnega denarja nad porabo katerega se bo izvajal bistveno manj strog nadzor, ki ne bo potekal na očeh javnosti. In iz tega razloga ne moremo podpreti pripravljenega mnenja, ker menimo, da ni primerno javno izpostavljati oseb, ki so v stiski uporabili pomoč države, ne da bi isto načelo uporabili tudi pri drugih prejemnikih pomoči. </font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala gospod poslanec. Naslednji za razpravo prijavljen poslanec Dušan Verbič. Za njim pa poslanec Boštjane Koražija. </font><br/>
<font size="4">Poslanec Verbič, izvolite, imate besedo.</font><br/>
<br/>
<b><font size="4">DUŠAN VERBIČ (PS SMC):</font></b><font size="4"> Hvala lepa za besedo predsednik. Prav lep pozdrav vsem prisotnim. </font><br/>
<font size="4">Mora razprava bo sila kratka, je pa bolj namenjena kot obrazložitvi glasu ne toliko o vsebini, kajti menim, da vsi tukaj prisotni smo podrobno vpogledali in prebrali stališče Zakonodajno-pravne službe in mislim, da bi bilo popolnoma odveč kakorkoli v tej razpravi ponavljati vsebino, kajti menim, da Zakonodajno-pravna služba je vsebinsko, strokovno in tudi zelo poglobljeno utemeljila svoje stališče. In v tem primeru moram priznati, da se v celoti nekako sovpada tudi s stališčem Vlade. Zato menim, da kakršnakoli razprava tudi čeprav je namenjena predvsem za javnost je ne potrebna in sem trdno na stališču, da podpiram stališče Zakonodajno-pravne službe in Vlade. </font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala gospod poslanec. Za razpravo je prijavljen poslanec Boštjan Koražija. </font><br/>
<font size="4">Kolega Koražija izvolite, prosim. </font><br/>
<br/>
<b><font size="4">BOŠTJAN KORAŽIJA (PS Levica):</font></b><font size="4"> Spoštovani predsednik, najlepša hvala za besedo. V Levici bomo glasovali proti mnenju Zakonodajno-pravne službe. Ob sprejemanju Zakona o interventnih ukrepih za zajezitev epidemije covid-19 in omilitev njenih posledic za državljane in gospodarstvo smo v Levici na Odboru za finance vložili amandmaja k 37. člen, s katerim smo med drugim predlagal tudi črtanje prvega odstavka 37. člena. Amandma zaradi nasprotovanja vladajoče koalicije seveda ni bil sprejet. Ta člen namreč določa, da je izjava upravičenca, da zaradi epidemije covid-19 ne mora opravljati dejavnosti ali opravlja v bistveno zmanjšanem obsegu informacija javnega značaja in se objavi na spletni strani Finančne uprave Republike Slovenije. Javnost izjave naj bi povečala učinkovitost izvajanja zakona. To ne drži. K učinkovitosti izvajanja zakona prispeva izjava, ne pa njena javna objava. Izjava k večjemu koristi FURS, zato da bo lahko izvajal zakon, ne pa širši javnosti. Javna objava te izjave k učinkovitosti postopka ne doprinese prav ničesar. Prav tako se v Levici ne strinjamo s tezo, </font><br/>
<br/>
<b><font size="4">4. TRAK: (JJ) – 14.15</font></b><br/>
<br/>
<b><font size="4">	</font></b><font size="4">(nadaljevanje) da pri tem pravzaprav ne gre za objavo osebnih podatkov. Javnost takšne izjave je pri samozaposlenih dejansko poseganje v osebne podatke, saj se javnosti razkriva finančno-materialni položaj posameznika. V primeru samozaposlenega sta namreč pravna in fizična oseba enake. Podatek o poslovnem stanju samozaposlenega kot pravne osebe, je po definiciji tudi osebni podatek o premoženju fizična oseba. S pobudnikom ustavne presoje se strinjamo tudi z oceno, da je določba problematična iz vidika načela enakosti pred zakonom. Določba namreč predvideva javno objavo podatkov samozaposlenih kmetov in verskih uslužbencev, medtem, ko pa ne predvideva javne objave podatkov drugih prejemkov pomoči pa zakonu o interventnih ukrepih za zajezitev epidemije covid-19 in omejitev njenih posledic za državljane in gospodarstvo. </font><br/>
<font size="4">	Javna objava osebnih okoliščin upravičenca glede njegovega gmotnega stanje, je v nasprotju z varovanjem osebnih podatkov in predstavlja nevarnost za zlorabo in diskriminacijo. Javna objava podatkov namreč služi kot nekakšen sramotilni steber vseh, ki so bili primorani zaprositi za državno pomoč. S tem se uničuje tudi eden od ključnih namenov zakona in to je zagotovitev denarne pomoči samozaposlenim, saj številne samozaposlene z grožnjo sramotilnega stebra odvrača od tega, da bi sploh zaprosili za pomoč. Hvala. </font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala gospod poslanec.</font><br/>
<font size="4">Gospe in gospodje zaključujem razpravo in prehajamo na glasovanje. </font><br/>
<font size="4">Predlog mnenja odbora bom še enkrat prebral, in sicer: »Odbor za finance se strnja z mnenjem Zakonodajno-pravne službe, z dne 14. maja 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.« Glasujemo. </font><br/>
<font size="4">Kdo je za? (12 članov.) Je kdo proti? (2 člana.) </font><br/>
<font size="4">Ugotavljam, da je mnenje sprejeto. </font><br/>
<br/>
<font size="4">Na ta način zaključujem to točko dnevnega reda in 39. nujno sejo Odbora za finance. Hvala lepa. </font><br/>
<br/>
<b><font size="4">Seja je končana 20. maja 2020 ob 14.17. </font></b>
</root>