<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA NOTRANJE ZADEVE, JAVNO UPRAVO IN LOKALNO SAMOUPRAVO</font></b><br/>
<b><font size="4">44. nujna seja</font></b><br/>
<br/>
<b><font size="4">(16. marec 2021)</font></b><br/>
</p></div><br/>
<b><font size="4">Sejo je vodil mag. Branko Grims, predsednik Odbora za notranje zadeve, javno upravo in lokalno samoupravo. </font></b><br/>
<b><font size="4">Seja se je začela ob 12. uri.</font></b><br/>
<br/>
<b><font size="4">1. TRAK: (MK) </font></b><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS:</font></b><font size="4"> Vsem prav lep pozdrav. Začenjamo 44. nujno sejo Odbora za notranje zadeve, javno upravo in lokalno samoupravo. Za danes sta opravičena mag. Bojana Muršič in mag. Dušan Verbič. Nadomeščanj do zdaj ni. Glede dnevnega reda ugotavljam, da do roka ni bilo pripomb in dnevni red je torej tak kot je bil poslan s sklicem seje. </font><br/>
<br/>
<font size="4">	Prehajamo na</font><b><font size="4"> 1. TOČKO DNEVNEGA REDA – TO JE NA OBRAVNAVO PREDLOGA STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O ENOTNEM TRGU DIGITALNIH STORITEV (AKT O DIGITALNIH STORITVAH) IN SPREMEMBI DIREKTIVE 2000/31/ES. </font></b><font size="4">Med nami pozdravljam tudi predstavnika Vlade državnega sekretarja Ministrstva za javno upravo in ga prosim, da predstavi v kratkem uvodu bistvo točke. Prosim. Še to, preden preidemo na glasovanja, poslanec gospod Mihael Prevc nadomešča poslanca gospoda Andreja Černigoja in poslanec mag. Dejan Židan nadomešča poslanko mag. Bojano Muršič. Izvolite, gospod državni sekretar. </font><br/>
<br/>
<b><font size="4">	MAG. PETER GERŠAK: </font></b><font size="4">Najlepša hvala za besedo. Spoštovani. Pred vami je predlog stališča Republike Slovenije k Predlogu uredbe Evropskega parlamenta in Sveta o enotnem trgu digitalnih storitev (akt o digitalnih storitvah) in spremembi Direktive 2000/31/ES. Uvodoma naj pojasnim, da je Evropska komisija predlog tega zakonodajnega akta poslala v obravnavo 15. decembra 2020, pri čemer se zadeva prednostno obravnava v okviru pristojne delovne skupine Sveta delovne skupine za konkurenčnost in rast notranji trg. Namen in cilj predloga te uredbe je urejanje odgovornosti digitalnih platform v vlogi posrednikov pri zaščiti potrošnikov in podjetij, krepitvi pravic uporabnikov, ščitenju pravice izražanja, omogočanju učinkovite prijave nelegalnih vsebin in izboljševanju transparentnosti spletnega poslovanja. Predlog uredbe določa režim obveznosti in odgovornosti za spletne posrednike v Evropski uniji, vključno z novimi postopki za hitrejše odstranjevanje nelegalnih vsebin, kot tudi celovitejšo zaščito osnovnih pravic uporabnikov. Predlog uredbe ohranja logiko in glavna načela Direktive o e-poslovanju ter predvsem za platforme in zelo velike spletne platforme nadgrajuje idejo ustrezne skrbnosti vzpostavlja bolj funkcionalen sistem obvez glede odgovornosti za spletne posrednike z namenom harmonizacije teh določb in nadomešča člene 12., 13., 14. in 15. Direktive o e-poslovanju, ki se brišejo. Predlog na novo opredeljuje jasne odgovornosti ponudnikov posredniških storitev, zlasti spletnih platform kot so družbeni mediji in tržnice. Prizadeva si za vzpostavitev skupnega okvirja pravil za posrednike spletnih vsebin glede njihovih obveznosti in odgovornosti na digitalnem notranjem trgu. Ob vse številčnejših poskusih regulacije področja na nacionalni ravni poskuša predlog uredbe tako še pravočasno poskrbeti za harmonizacijo na ravni Evropske unije in vzpostaviti globalni standard za regulacijo odgovornosti spletnih posrednikov. Predlog uredbe je za digitalno preoblikovanje Evropske unije in Republike Slovenije izrednega pomena, saj bodo z njim postavljena nova pravila zagotavljanja in uporabe storitev na internetu. Glede na opisano v predlaganem stališču Republika Slovenija podpira predlog uredbe ter njen namen. Strinjamo se, da predlog uredbe regulira platforme in ne spletnih vsebin ali uporabnikov ter nadgrajuje Direktivo o e-poslovanju, ohranjanje njeno logiko in glavna načela glede obravnave in odstranjevanja nelegalnih vsebin. Upoštevajoč izreden vpliv posredniških spletnih platform, še posebej zelo velikih spletnih platform na celotno družbo predlagamo, </font><br/>
<br/>
<b><font size="4">2. TRAK: (MK) – 12.05</font></b><br/>
<br/>
<b><font size="4">	</font></b><font size="4">(nadaljevanje) da se Republika Slovenija prizadeva za tako ureditev odstranjevanja nelegalnih vsebin, da bodo zaščitene temeljne pravice uporabnikov in še posebej svoboda govora. Podpiramo ohranitev načela, da posredniške digitalne platforme nimajo obveznosti splošnega nadzora vsebin, da pa tak nadzor in njihov odziv na prostovoljni osnovi ni prepovedan. Prav tako podpiramo asimetričen pristop k določitvi obveznosti posredniških digitalnih platform, s strožjimi kumulativnimi obveznostmi za zelo velike spletne platforme.  Prizadevamo si za uskladitev takih obveznosti iz predloga uredbe, da jih ne bo možno izkoriščati za avtomatizirane kibernetske napade na te posredniške digitalne platforme. Menimo še, da je prav, da usklajevanje predloga uredbe upošteva specifične lastnosti spletnega ekosistema, še posebej nizkega vstopnega praga in omrežnega učinka. Pri usklajevanju predloga uredbe si bo Republika Slovenija prizadevala za njeno izboljševanje v smislu večje jasnosti in konsistentnosti zakonodajne ureditve pravil in obveznosti, ki bo zmanjšala pravno razdrobljenost, znižala stroške izpolnjevanja obveznosti, izboljšala pravno varnost, zagotovila enako varstvo za evropske državljane in enake konkurenčne pogoje za podjetja, izboljšala delovanje digitalnega trga ter omogočila učinkovit čezmejni nadzor. Spoštovani, predlagam, da predlog stališča podprete. Hvala. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Hvala. Drugih vabljenih na sejo ni, tako da odpiram razpravo. Želi kdo razpravljati? Ugotavljam, da nihče. Torej prehajamo na odločanje in predlagam naslednji predlog sklepa: Odbor za notranje zadeve, javno upravo in lokalno samoupravo podpira predlog stališča Republike Slovenije do predloga uredbe Evropskega parlamenta in Sveta o enotnem trgu digitalnih storitev (akt o digitalnih storitvah) in spremembi Direktive 2000/31/ES, ki ga je predložila Vlada in predlaga Odboru za zadeve Evropske unije, da predlog stališča sprejme. Želi kdo obrazložiti svoj glas? Imate vsi kartice, glasovanje bo s pomočjo naprave. Potem prehajamo na odločanje, glasujemo o tem predlogu sklepa, glasovanje teče. </font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ta sklep je sprejet. </font><br/>
<font size="4">	S tem je ta točka dnevnega reda zaključena. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – TO JE NA PREDLOG STALIŠČA DO PREDLOGA DIREKTIVE EVROPSKEGA PARLAMENTA IN SVETA O UKREPIH ZA VISOKO SKUPNO RAVEN KIBERNETSKE VARNOSTI V UNIJI IN RAZVELJAVITVI DIREKTIVE (EU) 2016/1148. </font></b><font size="4">Tudi k tej točki bi najprej povabil za predstavitev sekretarja Ministrstva za javno upravo, mag. Petra Geršaka. Prosim za kratko predstavitev. </font><br/>
<br/>
<b><font size="4">	MAG. PETER GERŠAK: </font></b><font size="4">Najlepša hvala predsedujoči. Spoštovani. Pred vami je predlog stališča Republike Slovenije kot ga je Vlada potrdila 11. 3. 2021. Naj uvodoma pojasnim, da je Evropska komisija predstavila predlog Direktive NIS2 16. 12. 2020 pri čemer se v nadaljevanju ta zadeva obravnava v okviru pristojne delovne skupine, horizontalne delovne skupine za kibernetska vprašanja, znotraj delovne skupine za telekomunikacije in informacijsko družbo. Zaradi hitro razvijajočega in kompleksnega kibernetskega prostora ter novih oblik groženj je Evropska komisija 16. 12. 2020 predstavila predlog direktive, ki jo bom v nadaljevanju poimenoval NIS2, se pravi Network and Information Security 2, ki bo nadomestila Direktivo EU Direktivo 2016/1148, v nadaljevanju jo bom imenoval Direktiva NIS1, katere sprejetje je leta 2016 predstavlja prvi zakonodajni akt Evropske unije na področju kibernetske varnosti. Direktiva NIS1 iz leta 2016 predstavlja pomemben mejnik v zagotavljanju kibernetske varnosti v Evropski uniji, saj je izboljšala zmogljivosti kibernetske varnosti v državah članicah Evropske unije, okrepila sodelovanje med njimi in izboljšala kibernetsko varnost javnih in zasebnih subjektov. Po drugi strani pa ima Direktiva NIS1 tudi določene pomanjkljivosti, saj je privedla do nekonsistentne kibernetske odpornosti </font><br/>
<br/>
<b><font size="4">3. TRAK: (MK) – 12.10</font></b><br/>
<br/>
<b><font size="4">	</font></b><font size="4">(nadaljevanje) v državah članicah in različne stopnje uspešnosti pri implementaciji, kar je vodilo do razdrobljenega notranjega trga, nizke ravni skupnega situacijskega zavedanja in pomanjkanje skupnega kriznega odzivanja. Iz tega razloga je Evropska komisija pripravila predlog Direktive NIS2, ki bi zagotovil celostno krepitev kibernetske varnosti s poenotenjem zahtev za zavezance, širjenjem področja uporabe in z zmanjševanjem razlik na notranjem trgu. Predlog Direktive NIS2 predstavlja del svežnja ukrepov za nadaljnje izboljševanje odpornosti in zmogljivosti odzivanja na incidente tako javnih kot zasebnih subjektov ter Evropske unije kot celote na področju kibernetske varnosti in zaščite kritične infrastrukture. Sledi cilju Evropske komisije, ki želi Evropsko unijo pripraviti na digitalno dobo in zgraditi v prihodnost usmerjeno gospodarstvo. Cilj novega predloga je odpraviti pomanjkljivosti Direktive NIS1, jo prilagoditi aktualnim potrebam in zagotoviti višjo stopnjo varnosti v kibernetskem prostoru. V ta namen predlog Direktive NIS2 razširja področje uporabe Direktive NIS1 z dodajanjem novih sektorjev na podlagi njihove kritičnosti do gospodarstva in družbe. Odpravlja razlikovanje med operaterji bistvenih storitev in ponudniki digitalnih storitev ter krepi varnostne zahteve za podjetja z uvedbo pristopa obvladovanja tveganj kot osnovno zahtevo zagotavljanja kibernetske varnosti, uvaja tudi natančnejše določbe o postopku poročanja o incidentih, vsebini poročil in rokih za predložitev le teh. Med drugim določa tudi strožje nadzorne ukrepe, okrepljeno varnost dobavnih verig ter vzpostavlja osnovni okvir za usklajeno razkritje ranljivosti. Glede na opisano v predlaganem stališču Republike Slovenije podpiramo namen in cilje predloga Direktiva NIS2. Strinjamo se, da je potrebna revizija Direktive EU 2016/1148 s ciljem nadaljnje krepitve kibernetske varnosti v Uniji in zagotavljanja večje harmonizacije med državami članicami ter podpiramo širitev obsega urejanja predlagane direktive. Navedeno še posebej velja glede vključevanja širšega nabora sektorjev, ključnih za izvajanje bistvenih storitev znotraj notranjega trga, četudi smo z vidika predvidene minimalne harmonizacije predlagane direktive v postopku sprejema predlagane direktive lahko ob upoštevanih nacionalnih okoliščinah tudi fleksibilni. Spoštovani, predlagam, da predlog stališča podprete. Hvala.</font><br/>
<br/>
<b><font size="4">	PREDSEDNIK MAG. BRANKO GRIMS: </font></b><font size="4">Hvala. Preden odprem razpravo samo še seznanim, da poslanec gospod Gregor Perič nadomešča poslansko gospo Janjo Sluga in da poslanka mag. Meira Hot nadomešča poslanca gospoda Predraga Bakovića. Odpiram razpravo, želi kdo besedo? Ugotavljam, da nihče. Potem razpravo seveda zaključujem in prehajamo na odločanje, in sicer predlagam potem naslednji predlog sklepa: Odbor za notranje zadeve, javno upravo in lokalno samoupravo podpira predlog stališča do predloga Direktive Evropskega parlamenta in Sveta o ukrepih za visoko skupno raven kibernetske varnosti v Uniji in razveljavitvi Direktive (EU) 2016/1148, ki ga je predložila Vlada in predlaga Odboru za zadeve Evropske unije, da predlog stališča sprejme. Želi kdo obrazložiti svoj glas? Ugotavljam, da nihče. Potem o tem predlogu sklepa glasujemo. Glasovanje teče. </font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Tudi ta predlog sklepa je sprejet. </font><br/>
<font size="4">	S tem zaključujem 2. točko dnevnega reda. Poročilo bomo dali v pisni obliki in s tem tudi 44. nujno sejo Odbora za notranje zadeve, javno upravo in lokalno samoupravo. Vsem hvala za udeležbo, srečno pot in želim vam lep dan še naprej. </font><br/>
<br/>
<b><font size="4">Seja se je končala 16. marca 2021 ob 12.14. </font></b>
</root>