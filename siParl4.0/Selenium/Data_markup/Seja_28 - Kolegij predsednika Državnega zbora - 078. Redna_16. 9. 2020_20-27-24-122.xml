<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>78. seja</b><br/>
<br/>
<b>(16. september 2020)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 9. uri.</b><br/>
<br/>
<b>1. TRAK: (TB)</b><br/>
<br/>
	<b>PREDSEDNIK IGOR ZORČIČ:</b> Spoštovani kolegice, kolegi, dobrodošli na 78. seji Kolegija predsednika Državnega zbora!<br/>
	Obveščam vas, da je bilo včeraj poslano dodatno gradivo k 1. točki. Prav tako vas obveščam o enem pooblastilu in sicer, kolegica Tina Heferle nadomešča Braneta Golubovića.<br/>
<br/>
	Prehajamo na <b>1. TOČKO – DOGOVOR O SKLICU IZREDNE SEJE DRŽAVNEGA ZBORA.</b> Kot gradivo za to točko ste prejeli zahtevo za sklic izredne seje in sicer, s sklicem seje kolegija. Včeraj ste prejeli še predlog sklepa o obstoju izrednih okoliščin, ter sklicu in izvedbi 44. izredne seje Državnega zbora, ki je pripravljen na podlagi predloga Poslanske skupine LMŠ z dne 9. 9. 2020 in dogovora vodij poslanskih skupin na delovnem posvetu dne 10. 9. 2020.<br/>
	Kolegij bi o predlogu sklepa razpravljal in odločal v primeru naše skupne ocene, da so okoliščine take, da narekujejo izvedbo seje na daljavo. Včeraj smo prejeli še dopis vodje Poslanske skupine LMŠ, v katerem nas obvešča, da v poslanski skupini nimajo več težav z zagotovitvijo osebne prisotnosti poslancev na seji zbora zaradi karantene, zato je njihov predlog za izvedbo seje na daljavo brezpredmeten. Se pa strinjajo z izvedbo seje na daljavo, če bi obstajale podobne okoliščine v drugih poslanskih skupinah.<br/>
	Prosim vas, da se še preostali izjasnite glede morebitne potrebe po izvedbi seje na daljavo. Če nihče ne bo podal predloga za sejo na daljavo, bomo sejo izvedli na običajen način in kolegij o predlogu sklepa ne bo niti odločal. Obveščam vas, da so me službe obvestile, da je aplikacija za sejo na daljavo preizkušena in deluje. Izredna seja bo v petek, 18. 9. 2020 z začetkom ob 10. uri do zaključka seje. Naj poudarim, da je to dan po preteku roka iz prvega odstavka 58. člena Poslovnika zbora, s čimer pa so se na delovnem posvetu vodij 10. 9. 2020 strinjali tudi vodje poslanskih skupin, ki so zahtevali sklic izredne seje.<br/>
	Odpiram razpravo. Kolega Matjaž Han.<br/>
<br/>
	<b>MATJAŽ HAN (PS SD): </b>V bistvu bolj vprašanje, predsednik.<br/>
Glede na to, da živimo pač v času, ko v bistvu niti nobeden od nas ne ve, kdaj bo lahko dobil kakšno odločbo glede karantene ali pa, bog ne daj, da bi zbolel, sprašujem, če bi to v bistvu sprejel na zalogo, ker, na konec koncev ste rekel predsednik ali pa si rekel, da lahko eden tudi v petek zjutraj sporoči in mu potem lahko omogočimo, da ima na daljavo, kajne? Pa zdaj ne govorim, ali je to pozicija ali opozicija… Na konec koncev se lahko naredi tudi poslancem iz pozicije.<br/>
	Tako da sprašujem, ali danes vendarle glasujemo, da imamo pripravljeno sejo in če pač nobeden ne bo, nobeden ne bo od doma glasoval oziroma razpravljal, potem nobeden od doma ne razpravlja in ne glasuje. Seveda pa sprašujem, ne vem pa, kaj to pomeni za naše informatike, da v bistvu ne naredijo veliko dela in tako naprej, potem pa temu ne bo… bojo imel pa veliko stroškov, problemov pa… se sploh ne bo nobeden od daljave, mislim, od doma, glasoval.<br/>
Tako da sprašujem v bistvu, bolj za prakso, mogoče tudi za v bodoče, no.<br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
	Kolega Miha Kordiš.<br/>
<br/>
	<b>MIHA KORDIŠ (PS Levica):</b> Hvala za besedo.<br/>
	Zdaj, če ni več »nemudnih« razlogov, zato, da bi se seja izvedla na daljavo, sem takoj za to, da… oziroma smo, v Levici za to, da se izvede v živo. Se mi zdi Matjaževo vprašanje na mestu. Bi pa na tej točki opozoril še na nekaj drugega, povezano z interpelacijo ministra Hojsa, kar je šlo popolnoma mimo<br/>
<br/>
<b>2. TRAK: (VI) - 9.05</b><br/>
<br/>
	(nadaljevanje) Državnega zbora. Namreč, ta interpelacija se sploh ne bi smela zgoditi zaradi tega, ker je minister Hojs nepreklicno odstopil. Še  več, ta interpelacija se je prestavljala terminsko zaradi napovedanega odstopa. Pa bob ob steno. Minister Hojs ni zgolj ponudil odstopa, ki ga lahko predsednik Vlade sprejme ali zavrne, nepreklicno odstopil je. In ta izjava, njegova odstopna izjava ni bila zavihana in zapakirana v neko kuverto, bila je tudi javno objavljena na njegovem Facebooku, zato se predsednik Vlade ne more izgovarjati na neko kuverto ali je bil ali ni bil seznanjen z odstopom.<br/>
Skratka, o ministrovem odstopu bi moral biti obveščen Državni zbor. Tudi po Poslovniku Državnega zbora v 261. členu. Ker se to ni zgodilo in glede na to kakšne retorične piruete predsednik Vlade Janez Janša izvaja lahko dvomimo v njegovo opravilno sposobnost. In še več, ni samo Poslovnik tisti, ki se krši. Kršijo se tudi zakoni, krši se 115. člen Ustave, ki pravi, da med drugim preneha funkcija ministra z odstopom. In predsednik Vlade je posredno kršil Ustavo, neposredno je kršil zakon in do Državnega zbora vprašanje nepreklicnega odstopa ministra Hojsa nikoli ni prišlo. Predsedujoči, tu me zanima, kako ste se na to odzvali oziroma kako se še boste odzvali. Jaz se na pol opravičujem, da danes to vprašanje odpiram. Ampak kot rečeno, do sedaj je ta odstop ministra Hojsa ali njegov ne odstop kar nekako šel mimo Državnega zbora, čeprav gre za hudo hudo uzurpacijo, ki si jo je privoščila izvršna veja oblasti na račun izvoljene veje oblasti.<br/>
Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa.<br/>
Kolega Kordiš bom najprej vam odgovoril. Kot ste seznanjeni predsednik Vlade Državnega zbora ni obvestil o tem, da je minister odstopil. Kako si to razlagate, si lahko vsak po svoje. Ampak dokler takšnega obvestila formalnega, ne govorim o tistem kar je povedanega po televiziji ali Twitterju, dokler takšnega obvestila Državni zbor ne dobi mi pač ne moremo odreagirati. <br/>
	Kar se tiče predloga kolega Matjaža Hana, jaz se do neke mere strinjam s pomisleki, če se nam seveda zgodi karantena v petek. Ampak vendarle mi moramo izredno sejo narediti predvidljivo. Tako da jaz predlagam, da danes pač glede na to, da nimamo teh posebnih okoliščin, ki bi narekovale uporabo novega člena sejo skličemo tako kot je predvideno. Če se bo pa v prihodnje kdaj dogajalo zadnji hip, da se nam bo večje število poslancev znašlo v karanteni pa obljubim, da se bomo o tem posvetovali in se bomo skupaj usedli in tudi naredili kakšno skupno odločitev. <br/>
	Kolega Kordiš. <br/>
<br/>
<b>	MIHA KORDIŠ (PS Levica):</b> Hvala za besedo, predsedujoči.<br/>
Dejali ste, da se Državni zbor ne more odzivati na kakšne odstopne izjave, tudi če so te nepreklicno odstopne izjave, ki bi jih lahko zasledili na socialnih omrežjih, recimo, na Facebooku in Twitterju…<br/>
<br/>
	<b>PREDSEDNIK IGOR ZORČIČ:</b> Ne na kakšne kolega Kordiš, na odstopno izjavo ministra. Poslovnik določa, da ko smo mi obveščeni uradno, da takrat pač odreagiramo. Se pravi, ko smo obveščeni s strani predsednika Vlade. In mi tega obvestila pač nismo dobili. Sedaj ali se je gospod predsednik Vlade premislil, ali si je premislil, gospod minister, jaz ne bom o tem špekuliral. Ampak mi takšnega obvestila nismo dobili. In jaz ne morem kakorkoli odreagirati, če nisem formalno obveščen. Upam, da smo tu dovolj jasni. <br/>
<br/>
<b>	MIHA KORDIŠ (PS Levica):</b> Ja, ja, predsedujoči, jaz niti ne sprašujem pa ne problematiziram tega, da se Državni zbor, da bi se moral pač na lastno pest ali na lastno roko nekako seznaniti z odstopom ministra Hojsa in to mimo veljavnega Poslovnika. Jaz problematiziram to, da se Državni zbor na zelo očitno podano nepreklicno odstopno izjavo ministra Hojsa ni odzval nasploh. Nismo pozvali predsednika Vlade in nismo ga poklicali na odgovornost. Nič se ni zgodilo. Mislim, da je pač ta točka na temo interpelacije ministra Hojsa primerna, da se vprašamo zakaj oziroma ali nemara naj bi vendarle nekaj ukrepali. Ni da Državni zbor obstaja v nekem političnem vakumu. Navsezadnje se je ta interpelacija o kateri se pogovarjamo prestavljala zaradi napovedanega nepreklicnega odstopa ministra Hojsa. In nepreklicno beseda ima zelo jasno težo. <br/>
<br/>
<b>3. TRAK: (SB) – 9.10</b><br/>
<br/>
	(nadaljevanje) Minister Hojs ni ponudil odstopa, da se bi se potem lahko kar nekako premislil, pa bi predsednik Vlade rekel ja, pa ne ali karkoli, podal je nepreklicni odstop v obliki izjave, ta izjava je bila celo publicirana ne samo poslana naprej po uradnih kanalih, je pa res, da predsednik Vlade obvestila o  odstopu nikoli ni poslal v Državni zbor in tukaj je šel mimo 115. člena Ustave, šel je mimo 261. člena Poslovnika Državnega zbora in se zelo cinično spreneveda, češ kako ni odprl kuverte.<br/>
	In tu mislim predsedujoči, da bi moral Državni zbor odreagirati kot izvoljena veja oblasti, ne moremo pustiti take samovolje izvršni veji oblasti, da dela karkoli pač želi in vi predsedujoči ste glava Državnega zbora in zato vas pozivam, da se na to odzovete, da odreagirate, da pozovete predsednika Vlade k drugačnemu ravnanju.<br/>
<br/>
<b>	PREDSEDNIK IGOR ZORČIČ:</b> Kolega Kordiš, Državni zbor ima krasno priložnost, če to tako ocenjujete, če gre za takšno politično težo pri tem vprašanju, da se odzove v petek, ko bo glasovanje o interpelaciji. Drugih vzvodov pa mi nimamo. Torej, če se vam zdi, da se je zgodila neka nepravilnost pri delu ministra, v petek je na dnevnem redu izredne seje interpelacije in boste svoje argumente podkrepili tudi s tem kar ste danes povedali. Če ni več želje po razpravi prehajamo na glasovanje. <br/>
	Torej, na glasovanje dajem naslednji sklep: »Poslanske skupine k eni točki dnevnega reda 44. izredne seje Državnega zbora najavijo čas v skladu s tretjim odstavkom 67. člena Poslovnika.« Glasujemo.<br/>
	Kdo je za? (Soglasno.) <br/>
	Na glasovanje dajem še naslednji sklep: »Za dopolnilno obrazložitev ima predlagatelj interpelacije, skupina poslancev in prvopodpisani Matjaž Nemec na voljo do 30 minut, za razpravo pa do 120 minut. Minister ima za obrazložitev odgovora na interpelacijo na voljo do 30 minut, za razpravo pa do 120 minut.« Glasujemo. <br/>
	Kdo je za? (Soglasno.)<br/>
	S tem zaključujem to točko in 78. sejo Kolegija.<br/>
	Hvala lepa.<br/>
<br/>
<b>Seja se je končala 16. septembra 2020 ob 9.14.</b>
</root>