<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br/>
<b><font size="4">46. nujna seja</font></b><br/>
<br/>
<b><font size="4">(15. september 2021)</font></b></p></div><br/>
<b><font size="4">Sejo je vodil Bojan Podkrajšek, predsednik Odbora za infrastrukturo, okolje in prostor.</font></b><br/>
<b><font size="4">Seja se je pričela ob 14.03.</font></b><br/>
<br/>
<b><font size="4">1. TRAK: (ŠS)</font></b><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Spoštovane kolegice, cenjeni kolegi, cenjeni gostje!</font><br/>
<font size="4">	Pričenjam 46. nujno sejo Odbora za infrastrukturo, okolje in prostor in vse prisotne prav lepo pozdravljam. Naj vas obvestim, da je opravičena poslanska kolegica z današnje seje Mateja Udovč iz Poslanske skupine SMC. Kot nadomestni člani oziroma članice pa nadomeščajo mag. Bojana Muršič nadomešča mag. Dejana Židana iz Poslanske skupine SD, poslanska kolegica Monika Gregorčič nadomešča kolega Gregorja Periča iz Poslanske skupine SMC pa poslanski kolega Janez Moškrič nadomešča poslanskega kolega Franca Rosca iz Poslanske skupine SDS. Na sejo kot nadomestni člani s pooblastili, kot sme jih naštel sodelujejo ti. </font><br/>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red z eno točko v zvezi s katero v poslovniškem roku nisem prejel nobenega predloga za spremembo, zato je ta določen, kot ste ga prejeli s sklicem seje. </font><br/>
<br/>
<font size="4">Prehajamo torej na </font><b><font size="4">1. </font></b><font size="4">in edino </font><b><font size="4">TOČKO DNEVNEGA REDA, to je na  PREDLOG ZAKONA O SPREMEMBI ZAKONA O SPREMEMBAH IN DOPOLNITVAH ZAKONA O CESTNINJENJU</font></b><font size="4">, ki ga je Državnemu zboru posredovala Vlada s predlogom, da se predlog zakona obravnava po nujnem postopku. </font><br/>
<font size="4">Kolegij predsednika Državnega zbora je na svoji 115. seji dne 10. 9. 2021  sklenil, da se predlog zakona obravnava po nujnem postopku. Za obravnavo je bilo posredovano naslednje gradivo: predlog zakona z dne 3. 9. 2021, mnenje Zakonodajno-pravne službe z dne 13. 9. 2021 in mnenje Komisije Državnega sveta za lokalno samoupravo in regionalni razvoj za dne 10. 9. 2021. </font><br/>
<br/>
<b><font size="4">2. TRAK: (ŠS) – 14:05</font></b><br/>
<br/>
<font size="4">(nadaljevanje) Rok za vložitev amandmajev je do zaključka razprave o členih na seji odbora. Na sejo so k tej obravnavi točke  vabljeni Ministrstvo za infrastrukturo, Komisija Državnega sveta za lokalno samoupravo in regionalni razvoj, DARS d.d. ter Zakonodajno-pravna služba.</font><br/>
<font size="4">Pričenjam drugo obravnavo predloga zakona, v katerem bomo na podlagi 126. člena Poslovnika opravili razpravo in glasovanje o posameznih členih predloga zakona. </font><br/>
<font size="4">Želi besedo predstavnik Ministrstva za infrastrukturo? Z nami je državni sekretar Aleš Mihelič. Izvolite.</font><br/>
<br/>
<b><font size="4">	ALEŠ MIHELIČ:</font></b><font size="4"> Hvala lepa predsednik za besedo. Spoštovane poslanke, poslanci, cenjeni kolegi z Ministrstva za infrastrukturo in pa predstavniki družbe DARS. </font><br/>
<font size="4">	Novela zakona o cestninjenju, ki je bila sprejeta v lanskem letu je v 34. členu določila, da se cestninjenje vozil do 3500 kg največje dovoljene mase z elektronsko vinjeto začne izvajati s 1. decembrom 2021. Družba DARS je že v začetku septembra 2021 objavila javni razpis za izbiro izvajalca za vzpostavitev in delovanje elektronske vinjete. V roku za oddajo ponudb je prejela tri ponudbe, pri čemer sta bila zoper odločitev družbe DARS o izbiri izvajalca na DK-om vložena dva revizijska zahtevka o katerih je DK-om odločil 10. maja 2021. Revizijska zahtevka obeh predlagateljev sta bila zavrnjena kot neutemeljena. </font><br/>
<font size="4">	Zaradi vloženih revizijskih zahtevkov je prišlo do zamude pri sklenitvi pogodbe z izbranim izvajalcem, zato sistema elektronske vinjete ni več mogoče v celoti vzpostaviti v roku, ki ga določa Zakon o spremembah in dopolnitvah zakona o cestninjenju, to je 1. decembrom 2021. </font><br/>
<font size="4">	Glede na vse aktivnosti, ki so potrebne za uvedbo elektronske vinjete bo izbrani izvajalec do 1. decembra 2021 vzpostavil cestninjenje za letno in pol letno elektronsko vinjeto. Gre za dolgoročne vinjete, ki jih uporabljajo zlasti pogosti uporabniki cestninskega omrežja, pri čemer je treba upoštevati, da so letne vinjete za leto 2021 veljavne do 31. januarja 2022, zato je za pričakovati, da se bodo ti uporabniki v večini primerov odločili za nakup letne elektronske vinjete ob izteku veljavnosti letnih vinjet za leto 2022.</font><br/>
<font size="4">	Ob upoštevanju dejstva, da so pol letne vinjete predvidene zgolj za motorna kolesa in da se lastniki motornih koles praviloma odločijo za njihov nakup v pomladnih mesecih ni pričakovati posebnega interesa za njihov nakup v zimskih mesecih. Izbrani izvajalec bo uspel zagotoviti celovit in učinkovit nadzor nadzorni sistem elektronskih vinjet s 1. februarjem 2022, zato se bo takrat začelo tudi izvajati cestninjenje s tedensko in mesečno elektronsko vinjeto.</font><br/>
<font size="4">	V vmesnem obdobju, torej od 1. decembra 2021 do 1. februarja 2022 bo družba DARS izdajala kratkoročne vinjete, torej tedenske in mesečne v obliki nalepke. Torej kot sedaj. Na ta način se bo lahko nadzor nad občasnimi uporabniki cestninskega omrežja, ki pa sicer predstavljajo pomemben delež prihodkov upravljavca cestninskih cest izvaja še vedno na enak način kot do sedaj. S tem bo preprečen izpad prihodkov upravljavca cestninskih cest, ki bi bil lahko posledica zlorab zaradi neustreznega nadzora nad elektronskimi vinjetami. Pri tem je pomembno, da bodo vse vinjete, ki so že ali bodo do začetka izvajanja cestninjenja z elektronsko vinjeto izdane v obliki nalepke veljale do poteka njihove veljavnosti. </font><br/>
<font size="4">	To pomeni, da bodo tudi tedenske in mesečne vinjete katerih veljavnost se bo iztekla  po 31. januarju 2022, ko se začne izvajati tudi cestninjenje z elektronsko tedensko ali mesečno vinjeto veljale do njihove veljavnosti. Prav tako  bodo do poteka njihove veljavnosti veljale polletne in letne vinjete izdane za leto 2021. </font><br/>
<font size="4">	Zakonodajno-pravni službi se ob tem zahvaljujemo za podajo mnenja. S spremembo 34. člena novele zakona o cestninjenju iz lanskega leta predlagamo zgolj zamik začasnega cestninjenja s tedensko in mesečno elektronsko vinjeto s 1. 12. 2021 na 1. 2. 2022</font><br/>
<br/>
<b><font size="4">3. TRAK: (ŠS) – 14:10</font></b><br/>
<br/>
<font size="4">	(nadaljevanje) na 1. 2. 2022, pri čemer smo želeli naslovnikom zakona tudi jasno sporočiti, da se bodo prihodnem obdobju, torej od 1. 12. 2021 do 1. 2. 2022 še vedno izdajale tedenske in mesečne vinjete v obliki nalepke ter da bodo vse vinjete izdane v obliki nalepke veljale do njihovega poteka.</font><br/>
<font size="4">	Menimo, da je predlagana sprememba povsem jasna, določna in razumljiva. Ne nazadnje so jo tudi mediji povsem korektno povzemali pri njihovem dnevnem poročanju. Ob upoštevanju navedenega in dejstvu, da tudi Zakonodajno-pravna služba ocenjuje, da je upoštevanje njenega predloga prispevalo le k še bolj jasni in pregledni prehodni ureditvi, se predlagatelj ni odločil za vložitev amandmaja. Hvala lepa za pozornost.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala tudi vam državni sekretar. Želi besedo predstavnica Zakonodajno-pravne službe mag. Saša Bricelj Podgornik? Izvolite.</font><br/>
<br/>
<b><font size="4">	MAG. SAŠA BRICELJ PODGORNIK:</font></b><font size="4"> Hvala za besedo. No saj je že gospo državni sekretar povedal, da smo mi v našem mnenju k predlogu zakona podali pripombo v bistvu k oblikovanju same prehodne ureditve k pristopu in dali tudi predlog za izboljšavo besedila, tako da bi bilo besedilo v bistvu tudi bolj enostavno in jasno. Res pa je, da četudi ostne tako kot je, bo ureditev izvedljiva. Hvala lepa.</font><br/>
<br/>
<font size="4">	</font><b><font size="4">PREDSEDNIK BOJAN PODKRAJŠEK:</font></b><font size="4"> Hvala tudi vam. Želi besedo predstavnik Komisije Državnega sveta za lokalno samoupravo in regionalni razvoj, državni svetnik gospod Dušan Strnad? Izvolite.</font><br/>
<br/>
<b><font size="4">	DUŠAN STRNAD:</font></b><font size="4"> Hvala za besedo. Lep pozdrav vsem. Komisija se je seznanila z razlogi za podaljšanje rokov za uvedbo elektronskih vinjet in podpira predlog zakona. Ob tem poudarja Komisija, da je vseskozi podpirala vzpostavitev sistema cestninjenja z elektronsko vinjeto, saj je tovrstno tehnološko sodobnejši način cestninjenja za uporabnike cest prijaznejši.</font><br/>
<font size="4">	V razpravi smo se člani komisije dotaknili tudi vprašanja načina prodaje elektronskih vinjet ter nadzora nad učinkovitostjo elektronskega cestninjenja in na vprašanja dobili ustrezna pojasnila. Predlagamo pa, da Slovenija pri čezmejni izmenjavi podatkov za namen identifikacije vozila in lastnika ali imetnika vozila za katerega je bilo ugotovljeno neplačilo cestnine vzpostavi načelo reciprotitete, saj smo dobili pojasnilo, da nekatere države članice EU ne sledijo evropski zakonodaji in drugim državam članicam ne dajejo podatkov o njihovih državljanih, ki so se izognili plačilu cestnine v drugi državi članici EU. Hvala lepa za besedo, toliko.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala tudi vam, gospod državni svetnik. Želi besedo še kdo od ostalih vabljenih? Ugotavljam, da ne. Prehajamo na razpravo in glasovanje o posameznih členih predloga zakona. Ker ima predlog zakona samo dva člena, Odboru predlagam, da se razprava o obeh členih predloga zakona združi v skladu s 128. členom Poslovnika. Po opravljeni razpravi o členih bi opravili glasovanje najprej o morebitnih predlaganih amandmajih, če bodo vloženi, nato bi pa glasovali še o obeh členih predloga skupaj. Kdo temu nasprotuje? Ugotavljam, da ne.</font><br/>
<font size="4">	V razpravo tako dajem oba člena predloga zakona. Želi kdo razpravljati? Kolega Ljubo Žnidar.</font><br/>
<br/>
<b><font size="4">	LJUBO ŽNIDAR (PS SDS):</font></b><font size="4"> Spoštovani predsednik, hvala lepa, spoštovani gostje z ministrstva, kolegice in kolegi. Zdaj sam k zakonu o cestninjenju glede zamika so razlogi zelo jasni. Bi pa danes na tem mestu podal bi rekel eno napotilo ali pa eno sugestijo državni revizijski komisiji in pripravljavcem razpisov, kajti v Sloveniji je zelo značilna ja bi temu rekel folklora pritožba na vse razpise, kar je možno. </font><br/>
<font size="4">	Ker danes dejansko v Sloveniji tako na vse večje razpise, ki so </font><br/>
<br/>
<b><font size="4">4. TRAK: (ŠS) – 14:15</font></b><br/>
<br/>
<font size="4">	(nadaljevanje) s strani bi rekel ko gre za večje državne investicije tudi ko gre za razpise za samoizvedbo dejansko ni primera več ker ne bi bilo nekih pritožb.</font><br/>
<font size="4">	Jaz sem se pogovarjal z avstrijskim Acfinagom, to je bi rekel avstrijski upravljalec za njihove avtoceste. Ti so mi povedali ,d a pri njih skoraj pritožb ni. V kolikor je pa pritožba je pa ta pritožba rešena od tri do šest dni. Pri nas se pa te pritožbe vlečejo tam nekje pol leta in še več, tako da tu res apel tistim, ki te razpise pripravljate in državni revizijski komisiji usedite se skupaj in rešite slabe primere prakse, ker to se dela velika državna škoda, ker ves ta izgubljen čas ki čas, ki terja državna proračunska sredstva in to se je treba zavedati, ne. Jaz bi rekel, včasih pozabljamo ne, s tujim denarjem ali pa z državnim denarjem se mačehovsko obnašamo, tako da tu v tem primeru poziv DARS-u, dajte se vsedit z državno revizijsko komisijo, odpravite vse te slabe prakse, na kar vse se je možno pritožiti in da se tega v prihodnje več ne ponavlja.</font><br/>
<font size="4">	Isto pa državni revizijski komisiji, da svoje delo opravlja v razumnem roku, ker polletni roki odločanja niso več razumni roki in to se dela velika državna škoda. Dajte to rešit in da v naslednje v prihodnje ne bo več takih primerov na klopeh Državnega zbora, tako da seveda ta zakon je seveda absolutno potrebno nemudoma in po hitrem postopku podpret, da se ta bi rekel čas podaljša in da se to cestninjenje seveda uvede pač dva mesec kasneje. Tako da predlagam, da seveda to absolutno podpremo.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala kolega Žnidar. Še kdo želi besedo? Kolega Doblekar, izvolite.</font><br/>
<br/>
<b><font size="4">	BORIS DOBLEKAR (PS SDS):</font></b><font size="4"> Hvala za besedo, predsednik. Jaz bi pa vseeno seveda absolutno podprl tudi ta predlog oziroma namig kolega poslanca kar se tiče revizijske komisije. Kot drugo bi pa vseeno vprašal državnega sekretarja o tem, kar je govoril tudi državni svetnik oziroma kar je izpostavila Komisija Državnega sveta, kar se tiče izmenjave podatkov kršiteljev iz drugih držav Evropske unije, kako je s tem in kako bo, če se to začne ne vem kako bi temu rekel masovno kršiti in se ne bo plačevalo torej cestnine, kako so pripravljeni na Ministrstvu in na DARS-u pa bi prosil še pojasnilo državnega sekretarja na to temo. Hvala lepa.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala kolega Doblekar. Še damo kolegu, gospodu Dušanu Šišku besedo, potem bo pa državni sekretar še dobil besedo. Kolega Šiško, izvolite.</font><br/>
<br/>
<b><font size="4">	DUŠAN ŠIŠKO (PS SNS):</font></b><font size="4"> Ja, hvala predsedujoči. Lejte, saj bom čisto kratek. Sem vesel, da so tukaj predstavniki DARS-a tudi in to elektronsko cestninjenje, ja se strinjam, da mora biti in treba je speljati tako kot so si zamislili, da ne bomo več limali teh etiket gor. </font><br/>
<font size="4">	Vendar je pa druga bojazen in to prosim, da si vi iz DARS-a zapišete. Avtoprevozniki, ki imajo tiste ta velike tablice so me opozorili, eden več jih je, ko se jim je izpraznil tisti boks in so prekoračili ne vem 11 eurov, 20 eurov, so šli v minus niso imeli toliko limita gor so dobili po pošti, spoštovani poslušajte, ne opomina ampak direktno kazen 1000 eurov. Direktno kazen 1000 eurov, za kar imam tudi dokazila in ne vem, zakaj ne pošljete opomina najprej, ker se zgodi, da ga ne moreš nafilat tega boksa in potem pa zaradi 11 eurov prekoračitve plačaš kazen </font><br/>
<br/>
<b><font size="4">5. TRAK: (ŠS) – 14:20</font></b><br/>
<br/>
<font size="4">	(nadaljevanje) tako. To bi prosil odgovor, da smo pri elektronskem cestninjenju in je prav, da se ve in za osebna in za tovorna vozila. Hvala.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala kolega Šiško. Zdaj pa najprej državni sekretar, gospod Mihelič, potem pa predstavnik oziroma predstavnica DARS-a.</font><br/>
<br/>
<b><font size="4">	ALEŠ MIHELIČ:</font></b><font size="4"> Hvala lepa predsednik za besedo. Seveda vprašanje čezmejne izmenjave podatkov obravnave postopkov je po eni strani kompleksna zadeva po drugi strani pa relativno enostavna. </font><br/>
<font size="4">	Zadeva je že urejena z evropsko zakonodajo, torej spoštovati bi jo mogli vsi, ki smo v skupnosti. Je pa res, da prihaja včasih do neizmenjave teh podatkov. Da tukaj prihajamo do situacije, kjer alternativnega reševanja praktično nekega enostavnega ni razen, da se tudi mi na enak način odzovemo do dotične države. Ali je to sprejemljivo, da torej tudi mi ne spoštujemo evropske zakonodaje ne ponudimo podatkov zaradi razloga, ker nam dotična država tega ni naredila, to se meni ne zdi ravno sprejemljiv način.</font><br/>
<font size="4">	Jaz mislim, da vseeno je prav, da spoštujemo zakonodajo. Je pa res, da je to vprašanje, ki ga je treba nasloviti na ravni Evropske unije in skupaj nasloviti to zadevo.</font><br/>
<font size="4">	Kar se pa tile posameznim pritožbam, pobudam s strani po navadi avtoprevoznikov. Ni to edini primer. Imamo tudi primere glede na število osi, ki jih imajo bom rekel v sistemu prijavljenih. Ob vožnji pa se tudi dogaja, da pozabijo prestaviti iz dveh osi na več in podobni primeri. Zdaj lahko samo rečem, z avtoprevozniki sodelujemo zares dobro. Tako z Obrtno zbornico kot tudi z Gospodarsko zbornico in pri tem tudi naslavljamo vsa odprta vprašanja vendar vam lahko povem zelo zanimivo stališče, da na nedavnem dogodku, ki smo ga imeli skupaj ko je bil dan avtoprevozniških družin je bilo izpostavljeno prav to, da si želijo, da je država striktna, ker si ne želijo nelojalne konkurence.</font><br/>
<font size="4">	Ne želijo si, da država dopušča da nekdo goljufa sistem na račun tega, da je nekdo drug skratka v neenakem položaju. Pri tem smo dobili bom rekel kar močno podporo, da smo striktni pri vseh predpisih. Razumem, da je zelo boleče, če se to kdaj zgodi, če nekdo nečesa ne upošteva ali to pozabi nenamenoma, namenoma, kakorkoli že vendar je tukaj mejo pri pravilih treba nekako postaviti. In jaz tukaj se seveda ker zelo cenimo prav ta prevozni in logistični sektor mu poskušamo ponujat ves možen suport. Naj bi tako bom rekel vstran pogledal od tega njihovega stališča, da je treba biti strikten. Večina te stvari relativno dobro upošteva. Verjamem pa, da je tudi kakšen prekršek, ampak kaj podrobno pa morda predstavniki družbe DARS. Hvala lepa.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala državni sekretar za vaš odgovor. Še predstavnik DARS-a.</font><br/>
<br/>
<b><font size="4">	BRANKA VIDETIČ:</font></b><font size="4"> direktorica cestnine. To, kar je gospod poslanec omenil, drži. Ampak to je prekršek v skladu z zakonom. Vsak avto prevozni, ko sklene pogodbo za uporabo DARS go se strinja z uporabo teh pogojev. Je pa tukaj par stvari, ki jih je treba vedet in kar avtoprevozniki običajno ne povedo.</font><br/>
<font size="4">	Kot prvo imajo vsi možnost povezat svoj OBU, to napravo v vozilu na eno od bencinskih kartic za poplačniško plačevanje cestnine. Se pravi na katerem koli bencinskem servisu na avtocesti in na kar nekaj teh pred avtocesto pridejo in povejo, da bodo povezali svoj OBU z MAGNO, ŠELOM, DKV-jem in ne rabijo nikoli skrbeti ali imajo dobroimetje ali ne, ker jim račun vsak mesec pošlje njihov kartičar, pri čemer seveda morajo pa plačati račun za kartičarja, sicer jih da kartičar na stop listo.</font><br/>
<font size="4">	Poleg tega vsak OBU ko pade pod 25 eurov začne oddajati signale, da se približujejo vrednosti nič in če ima naloženih še 25 eurov to lahko prevozi še kar lep del omrežja in naloži dobroimetje še predno pade pod ničlo. In dodatno DARS GO servisi so organizirani med drugim na vseh avtocestnih počivališčih, </font><br/>
<br/>
<b><font size="4">6. TRAK: (ŠS) – 14:25</font></b><br/>
<br/>
<font size="4">	(nadaljevanje) ki delajo 24/7. Torej ni nobenega razloga, da kdorkoli ne bi mogel dobroimetja naložiti. Mislim, da smo toliko različnih možnosti predvideli, da res ni potrebe, da kdo gre v minus.</font><br/>
<font size="4">	Drugo, kar je pa mi obvestil pošiljat ne moremo, ker potem jih moramo pošiljati tudi po celi Evropi, ker mora biti obravnava enakopravna in izplen pod črto bo zelo slab.</font><br/>
<font size="4">	Dejstvo pa je, da je odgovornost vsakega uporabnika, da zato poskrbi. Mislim pa, da smo ponudili obilo možnosti, da ni potrebno, da kršijo. Tako da mislim, da zgodba ni čisto črno bela. </font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala predstavnici DARS-a. Ugotavljam pa, da kolega Šiško ima še nek dopolnilno vprašanje. Izvolite kolega Šiško.</font><br/>
<br/>
<b><font size="4">	DUŠAN ŠIŠKO (PS SNS):</font></b><font size="4"> Ja spoštovana direktorica. Poglejte nisem zadovoljen z vašim odgovorom, ker vam bom povedal iz svojega primera. Uporabljam ENC na Hrvaškem in tam je limit minus 70 kun in to bi lahko tudi tukaj naredili. Saj se ve. Ko greš naslednjič polnit, pač tistih 11 eurov, ko je ta slovenski državljan imel na tovornjaku, 11 eurov je prekoračil, vi pa ste mu kazen poslali za 1000 eurov. Tukaj je problem, ne. </font><br/>
<font size="4">	Lahko bi imeli nekakšen limit ker zmeraj ti avtoprevozniki nafilajo potem te skrinjice svoje in se pač tisti znesek, ne vem, 20, 30 eurov se pač torelira in se zbriše in ko naloži 500 eurov, se pravi 30 je v minusu, je 470 no potem samo dobroimetja. O tem se pogovarjamo, da bi tukaj mogli nekaj spremeniti ne pa kar avtomatsko ja 11 eurov je prekoračil, zdaj pa bomo dali mu kar brez opomina, kar poslali položnico za 1000 eurov. To je problem. Saj ne da zagovarjam, da ni dober sistem, ampak problem kako se izvaja in ni čudno potem, da ljudje govorijo, da DARS ima svoj monopol in dela kar hoče. Hvala, se ne bom več oglašal.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Ja, hvala kolega Šiško. Še bo predstavnica DARS-a obnovila odgovor. </font><br/>
<br/>
<b><font size="4">	BRANKA VIDETIČ:</font></b><font size="4"> Da samo v dopolnitev tega. Na Hrvaškem vam ne bo zapornice dvignilo, če boste imeli minus na ENCU, v Sloveniji zapornic ni in se nam bodo vozili in enako debato bomo meli potem, če bo 75 eurov v minusu. Žal mi si tega razkošja, da ne se ne držimo striktno zakona ne moremo privoščiti zaradi tega, ker so tudi tuji avtoprevozniki, ki zapustijo državo in nikoli več ne pridejo. In če ne bomo pobrali cestnino tam, kjer jo moramo, bo DARS prisiljen dvigovati cestnine, tako da ja mogoče izgleda 11 hudo, ampak lejte, mislim, da smo res s tem vseeno vzpostavili.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala. Kolega Šiško, napovedal ste, da se več ne boste se oglašali, ampak vseeno vam dam besedo. Izvolite.</font><br/>
<br/>
<b><font size="4">	DUŠAN ŠIŠKO (PS SNS):</font></b><font size="4"> Ja hvala predsedujoči. Saj gospa je sama rekla, da morajo tako narediti, da je nula, potem pa kazen plačajo in potem ko grejo v tujino da tujca ne dobijo. Čakajte gospa, zdaj pa vi govorite eno stvar tako, eno tako. Poglejmo magnetogram, pa boste slišali. Ste rekli, če bo tujec prekoračil, da ga ne boste več izsledili. </font><br/>
<font size="4">	Jaz sem pa samo rekel primer na Hrvaškem lahko do 70 kun, potem pa res ti rampe ne dvignejo. V minus greš, zato pravim, da tukaj mi je sporno teh 11 eurov. A vam ni sporno 11 eurov pa da potem pošljete slovenskim državljanom 1000 eurov kazni, ker ni plačal, ker je šel v minus za 11 eurov.</font><br/>
<font size="4">	Zdaj bo pa predsedujoči, če bom še kakšno tako, bom pa se še javil mogoče.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Mogoče za pomoč državni sekretar?</font><br/>
<br/>
<b><font size="4">	ALEŠ MIHELIČ: </font></b><font size="4">Hvala lepa predsedujoči za besedo. Saj podoben koncept imamo tudi pri ostalih prekoračitvah in hitrosti. Saj veste, tudi če prekoračiš največjo dovoljeno težo vozila pa lahko nekje je pač postavljena meja in če je meja postavljena pri 100 enot in če za eno enoto prekoračiš, je pač to prekršek. </font><br/>
<font size="4">	Lahko se dogovorimo, da bo ta meja 103 enote, ampak potem bo tudi za eno enoto prekoračeno spet prekršek. Ko govorite v tem primeru vas razumem, vendar tudi če damo limit 50 eurov minusa, kaj boste rekli, ko bo 61 minusa, pa mu bomo dali 500 eurov kazni. Ja je spet samo za 11 prekoračil limit. Jaz mislim, da meja je zelo </font><br/>
<br/>
<b><font size="4">7. TRAK: (ŠS) – 14:30</font></b><br/>
<br/>
<font size="4">	(nadaljevanje) meja je zelo relativna stvar. Nekje je nastavljena, nastavljena je na nič. Jaz mislim, da zelo razumno. Narejeni so vsi mehanizmi, da voznika opozarjajo. Mi smo zelo skrbni ne prepustimo voznika samega sebi. Naprava mu začne piskati, ima možnosti vsepovsod da jo napolni in n e razumem zakaj voznik, če ga naprava opominja, torej ne moremo rečt, da je pozabil. Ne vem, zakaj ne bo napolnil svojega dobroimetja, tako da ve se tudi, kakšne so sankcije.</font><br/>
<font size="4">	Imamo pa seveda lahko različna stališča. Mi poskušamo slediti temu, da je koncept kar se da pravičen. Pa še to je v bistvu, je še polovično plačevanje glob, tako kot vsepovsod drugje, tako da spet ni tako drastično, ali pa tudi no.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala državni sekretar. Jaz mislim, da smo tudi to točko na tem problemu izčrpali vprašanja pa tudi odgovore.</font><br/>
<font size="4">	S tem zaključujem razpravo. S prej sprejeto odločitvijo prehajamo še na glasovanje o obeh členih predloga zakona skupaj. Želi obrazložiti kdo svoj glas? Ugotavljam, da ne.  Začetek glasovanja. </font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da sta predloga zakona skupaj sprejeta.</font><br/>
<font size="4">	S tem zaključujem drugo obravnavo predloga Zakona o spremembi Zakona o spremembah in dopolnitvah zakona o cestninjenju na matičnem delovnem telesu. Odbor bo pripravil pročilo v katerem bo predlagal Državnemu zboru naj sprejme zakon v predloženem besedilu.</font><br/>
<font size="4">	Določiti moramo še poročevalca, ki bo poročilo pripravil za sejo Državnega zbora. Predlagam, da sem to sam kot predsednik tega odbora. Kdo temu nasprotuje? Ugotavljam, da ne. </font><br/>
<font size="4">	S tem zaključujem 1. točko dnevnega reda in edino točko in 46. nujno sejo Odbora za infrastrukturo, okolje in prostor. Vsem se zahvaljujem za sodelovanje. Člani in člane pa obveščam, da se bo 44. Nujna seja, skupna seja z Odborom za kulturo in infrastrukturo, okolje in prostor pričela 15 minut po tej seji oziroma ob 16. uri v tej isti dvorani. Lep dan še naprej. </font><br/>
<br/>
<b><font size="4">Seja je bila končana 15. septembra 2021 ob 14.34.</font></b>
</root>