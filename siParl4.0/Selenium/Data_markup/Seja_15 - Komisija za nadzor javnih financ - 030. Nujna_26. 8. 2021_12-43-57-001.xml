<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA NADZOR JAVNIH FINANC</font></b><br/>
<b><font size="4">30. nujna seja</font></b><br/>
<br/>
<b><font size="4">(26. avgust 2021)</font></b></p></div><br/>
<b><font size="4">Sejo je vodil Igor Peček, predsednik komisije.</font></b><br/>
<b><font size="4">Seja se je začela ob 9. uri. </font></b><br/>
<br/>
<b><font size="4">1. TRAK: (DAG) </font></b><br/>
<br/>
<b><font size="4">	PREDSEDNIK IGOR PEČEK: </font></b><font size="4">Spoštovane članice in člani Komisije za nadzor javnih financ, spoštovani vabljeni, prav lepo vas pozdravljam! Začenjam 30. nujno sejo Komisije za nadzor javnih financ.</font><br/>
<font size="4">	Obveščam vas, da so zadržani in se seje ne morejo udeležiti naslednje članice in člani: Zmago Jelinčič Plemeniti za ves čas trajanja seje in Aleksander Reberšek, ki se je opravičil do 10.30. Na seji kot nadomestni člani s pooblastili sodelujejo: Tina Heferle, Poslanska skupina LMŠ, ki nadomešča Braneta Golubovića, mag. Dejan Židan, Poslanska skupina SD, ki nadomešča dr. Franca Trčka, Janez Moškrič, Poslanska skupina SDS, ki nadomešča mag. Marka Pogačnika, Janja Sluga, ki iz kvote Poslanske skupine nepovezanih poslancev sodeluje na seji. </font><br/>
<br/>
<font size="4">	Prehajamo na </font><b><font size="4">1. </font></b><font size="4">in edino </font><b><font size="4">TOČKO DNEVNEGA REDA – SUM NA NETRANSPARENTNE IN POTENCIALNO KORUPTIVNE LOBISTIČNE STIKE JANEZA JANŠE Z DOBAVITELJI OPREME IN DRUGIH PRIPOMOČKOV JAVNIM ZDRAVSTVENIM ZAVODOM IN DRUGIM PRORAČUNSKIM UPORABNIKOM. </font></b><br/>
<b><font size="4">	</font></b><font size="4">Poslanske skupine LMŠ, SD, Levica, SAB in NP so 18. avgusta 2021 na Komisijo za nadzor javnih financ naslovile zahtevo za sklic nujne seje z navedeno točko dnevnega reda. </font><br/>
<font size="4">	Kot gradivo k tej točki dnevnega reda ste prejeli: zahtevo poslanskih skupin LMŠ, SD, Levica, SAB in NP s predlogi sklepov, ki je objavljena na spletnih straneh Državnega zbora s sklicem seje, in pojasnilo Andreja Marčiča z dne 26. 8. 2021, članice in člani komisije ste to prejeli danes. Bi pa rad pojasnil takoj v uvodu, da smo pojasnilo gospoda Andreja Marčiča prejeli včeraj ob 22.17, zato se opravičujem, da tega pojasnila niste mogli tehnično dobiti prej. </font><br/>
<font size="4">	Na sejo so bili vabljeni: Robert Pavšič v imenu predlagateljev zahteve, Janez Janša, predsednik Vlade, ki pa se je opravičil, dr. Božo Predalič, državni sekretar Ministrstva za notranje zadeve, Tomaž Vesel, predsednik Računskega sodišča, dr. Robert Šumi, predsednik Komisije za preprečevanje korupcije (v pojasnilu gospoda Andreja Marčiča je tudi opravičilo, zakaj se današnje seje ne more udeležiti, ker gre za sum na okužbo s covidom) in Komisija za preprečevanje korupcije. </font><br/>
<font size="4">	Predlagam, da razpravo opravimo tako, da najprej predstavnik predlagateljev zahteve za sklic nujne seje dodatno obrazloži zahtevo za sklic. V nadaljevanju bodo besedo dobili vabljeni, nato pa sledi razprava članic in članov komisije. </font><br/>
<font size="4">	Tako na začetku dajem besedo predlagatelju. Gospod Robert Pavšič, izvolite, imate besedo. </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Najlepša hvala, gospod predsednik. </font><br/>
<font size="4">	Dodatna razlaga sklica današnje seje. Saj pravzaprav si lahko postavljamo samo vprašanja, bistveno pa je, kam smo danes mi pravzaprav kot država, kot državljani, kot parlament padli, s čim se moramo ukvarjati. </font><br/>
<font size="4">	30 let zgodovine, na žalost vmes veliko korupcijskih dogodkov in skoraj izključno vsi ostanejo brez epiloga. </font><br/>
<br/>
<b><font size="4">2. TRAK: (DAG) – 9.05</font></b><br/>
<br/>
<b><font size="4">	</font></b><font size="4">(nadaljevanje) Ali je res v tej državi politikom in politiki dovoljeno prav vse? Namesto da bi politiki varovali predvsem svojo integriteto in s tem tudi integriteto celotne države, ki jo vodijo, in zelo jasno ločili javno in zasebno življenje, se korupcijske afere nenehno pojavljajo in ponavljajo, in še enkrat naj ponovim, brez epiloga. In tega je počasi dovolj, to prakso je treba nujno prekiniti. Spomnimo se samo največjih korupcijskih afer v tej državi, Teš6, Patria, izvor premoženja, ko politiki niso zmogli dokazati, od kod jim avtomobili, kdo jim je plačal počitnice, prodaja in nakup orožja in na koncu zelo aktualna nabava zaščitne in medicinske opreme ter avgustovska afera z milijoni za Janševega prijatelja pri golfu, piše Reporter, in še dvomilijonski posel NIJZ, ki sicer ni predmet današnjega parlamentarnega srečanja. Pa še kaj bi se našlo. Razlog je preprost – nekdo je igral golf na rajskem otoku, čeprav v odgovoru trdi, da Mavricij še zdaleč ni rajski otok, jaz tega ne morem vedeti, pa verjetno tudi 99,9 % državljanov ne, ker pač tja ne morejo, in to, da takšni dogodki zagotovo morajo imeti posledice. Ali se bomo res spraševali vedno znova in znova, ali gre politiki samo za oblast in denar, ne pa za ljudi. Najlažje se je skrivati za neko krinko zasebnega življenja in zasebne izbire, ampak ko si enkrat javni funkcionar, se moraš marsičemu odpovedati ali pa delovati tako, da si popolnoma transparenten. 	Preden bi prisluhnil še ostalim vabljenim in kolegom v razpravi, eno bistveno vprašanje; naj to priložnost izkoristim tudi za postopkovni predlog. Sprašujem se, kje je Ivan Janez Janša, kje je predsednik Vlade. Samo v tem tednu je že tretjič izostal iz parlamenta. Ko smo se pogovarjali o otrocih, o šolstvu, o tem, kako se bo začelo šolsko leto, predsednika Vlade ni bilo, čeprav je bil prvi vabljen. Ko smo se v parlamentu pogovarjali o tem, da je velika nevarnost vzpona neonacističnih gibanj, predsednika Vlade spet ni bilo. In danes, ko je soočen s hudimi očitki, večstomilijonskimi korupcijskimi aferami, predsednika Vlade spet ni. Zato, spoštovani predsednik, predlagam, da opravimo razpravo in glasujemo o prvih treh predlaganih sklepih, potem pa sejo prekinemo in o četrtem sklepu razpravljamo in o njem glasujemo, ko bo zagotovljena prisotnost predsednika Vlade. Ker tudi to prakso, da najvišji, prvi mož izvršne veje oblasti popolnoma ignorira zakonodajno vejo oblasti, je treba nujno prekiniti. In vprašanj je preveč, da bi jih pustili obviseti v zraku, še posebej, ker gre res za hude obtožbe. In nismo nikjer zasledili niti demantija niti zanikanja, ampak samo to, da ima pač predsednik Vlade neodložljive obveznosti. Nekatere stvari pač morajo imeti prednost, nekatere stvari so bolj pomembne od drugih in nekatere stvari imajo večjo težo. </font><br/>
<font size="4">	To bi bilo za uvod vse. Hvala lepa. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala lepa. Se pravi, vaš postopkovni predlog je, da sejo po glasovanju o tretjem sklepu, skladno s poslovnikom, ki meni kot predsedniku to dovoljuje, sejo prekinemo in </font><br/>
<font size="4">	</font><br/>
<b><font size="4">3. TRAK: (DAG) – 9.10</font></b><br/>
<br/>
<b><font size="4">	</font></b><font size="4">(nadaljevanje) zagotovimo nadaljevanje seje, ko bo prisoten tudi predsednik Vlade. Mogoče samo za opravičilo, ki ste ga sicer prejeli, predsednik Vlade je pač napisal, da ima določene stvari, obveznosti že vnaprej dogovorjene in zato se seje ne more udeležiti. Bom pa vaš postopkovni predlog upošteval in ga dal na glasovanje. </font><br/>
<font size="4">	Na glasovanje dajem predlog predstavnika predlagateljev seje, da se seja prekine po glasovanju o tretjem sklepu predlagateljev seje, sejo pa bomo z obravnavo četrtega predloga sklepa nadaljevali, ko bo mogoče zagotoviti udeležbo predsednika Vlade, in boste o datumu naknadno obveščeni. Torej, na glasovanje dajem predlagani sklep. Glasujemo.</font><br/>
<font size="4">	Kdo je za? (7 članov.) Kdo je proti? (3 člani.)</font><br/>
<font size="4">	Ugotavljam, da je sklep sprejet. </font><br/>
<font size="4">	Zdaj pa dajem besedo predstavnikom Vlade. Kdo od predstavnikov Vlade želi besedo? Dr. Predalič, želite besedo? Izvolite. </font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala za besedo, predsedujoči. Jaz bi morda na začetku vprašal, v kakšni vlogi sem vabljen, no, potem bom pa povedal. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Vas smo vabili kot državnega sekretarja za notranje zadeve, skladno z zahtevo predlagateljev, kar je tudi naša dolžnost oziroma moja dolžnost kot predsednika Komisije za nadzor javnih financ. Imate pa možnost, seveda, da kot predstavnik Vlade tako v uvodu in med razpravo obrazložite oziroma pojasnite oziroma daste dogovore tudi na vprašanja, ki se bodo pojavljala tekom razprave, predvsem vezano na sklepe, ki so priloženi na koncu zahteve predlagateljev. </font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala za to pojasnilo, predsedujoči. No, morda, kot ste rekli, da sem, kot predsednik Vlade, predlagatelju pojasnil to, kar verjetno tudi sami vejo in verjetno vsi v tej dvorani, da je vsak četrtek dopoldne redna seja Vlade, ki jo vodi predsednik Vlade in zato malo težko sedi na dveh krajih in bi bilo bolj primerno, če bi bil sklic današnje seje na kakšen drug termin. Ampak to ni moje področje, no. Mislim, da je to splošno znano. </font><br/>
<font size="4">	Spoštovane poslanke in poslanci, naj v uvodu povem, da jaz osebno ne igram golfa, ga nikoli nisem igral. Gospoda Marčiča osebno ne poznam, se z njim nikoli nisem srečal ali govoril, vsaj tako ne, da bi vedel, s kom govorim. Mislim, da me pa razumete, da jaz na tem mestu lahko govorim v tem delu, ki se dotika nabave serverjev IT opreme na generalnem sekretariatu, za ostale insinuacije pa ne vem, ker ne poznam vsebine in, žal, ne morem in ne želim odgovarjati. </font><br/>
<font size="4">	Morda za boljše razumevanje celotne slike je verjetno prav, da vam orišem, kakšno je bilo stanje na generalnem sekretariatu Vlade, ko sem ga prevzel kot generalni sekretar v tem mandatu. V polovici dvoran IT tehnologija, se pravi, ozvočenje in snemanje ni delovalo ali delovalo pomanjkljivo, zato ker ga nihče ni vzdrževal in popravljal. V avtoparku je bilo v preteklosti vedno deset voznikov, protokolarnih voznikov za protokolarne prevoze, in enajst vozil, če se karkoli zgodi ob prevozu tako ministrov ali kogarkoli drugega, da se vozilo lahko takoj nadomesti. Ko sem se vrnil, je bilo pet voznikov in štirje avtomobili. Tako sem jaz vozilo, ki sem ga prevzel po prejšnjem generalnem sekretarju, prepustil avtoparku za njegove potrebe, sam pa vozil petnajst let star avto. </font><br/>
<font size="4">	Hotel Brdo se je leta 2019 zaprl, oprema razprodala za borih 14 tisoč evrov, brez da je bil kakršenkoli izvajalec. </font><br/>
<font size="4">	In zdaj tisto, kar vas verjetno najbolj zanima, kar omenjate tudi v svojem pisanju oziroma v sklicu, IT tehnologija, nabava, za katero se je vodil postopek na generalnem sekretariatu. </font><br/>
<br/>
<b><font size="4">4. TRAK: (DAG) – 9.15</font></b><br/>
<br/>
<b><font size="4">	</font></b><font size="4">(nadaljevanje) Ko sem prevzel generalni sekretariat, so v njem funkcionirali serverji in ostale zadeve, stare deset do trinajst let. Vsa dokumentacija Vlade, seje Vlade z gradivi, varnostni protokoli, komunikacija med Vlado in ministrstvi, EU portal in ostale zadeve so tekle na več kot deset let starih serverjih. Zdaj mi pa vi, lepo vas prosim, povejte, kdo bi v svoji firmi gledal direktorja, ki vse podatke podjetja vodi na deset let starih serverjih; to je bistveno več, kot je priporočen rok uporabe proizvajalca. Zakaj se nobeden od generalnih sekretarjev prej ni spomnil, da bi bilo to dobro zamenjati, kljub temu, da so jih iz oddelka IT opozarjali na to, bi verjetno morali vprašati njih. Sam neposredno, kar se postopka tiče, v njem nisem sodeloval, ne zastopim se na to IT tehnologijo nič več kot povprečen Slovenec. Pobuda je bila dana z IT oddelka, postopke pa so vodili v pravni in finančni službi, in to uspešno. 	Jaz Državni zbor smatram kot relativno resno institucijo. Zato sem bil malo presenečen, da je vse to pripravljeno na podlagi člankov v nekem obrobnem rumenem, politično obarvanem mediju. Ampak kakorkoli, tako pač je, danes je sklic narejen. 	Jaz vam zagotavljam, da so bili vsi postopki nabave vodeni transparentno in v skladu z zakonodajo. Javni naročili za prenovo podatkovnega centra, nakup stikal ter nadgradnja sistema za varnostno arhiviranje sta bili javno objavljeni. Možnost sodelovanja je bila dana vsakomur. Pri obeh naročilih je generalni sekretariat Vlade organiziral informativni dan, kjer se je še dodatno vsem zainteresiranim ponudnikom podalo podrobne informacije, ki so jih potrebovali za sodelovanje in oddajo ponudb. Prav tako so bili podani odgovori na vsa njihova vprašanja, s tehničnega, pravnega in postopkovnega vidika. Omogočen je bil ogled sistemskih prostorov, kamor se oprema namešča, ter ogled obstoječe informacijsko-komunikacijske infrastrukture, kamor se oprema integrira. To so podatki, ki jih rabi vsak resen kandidat. Ne vem, zakaj se je vam zdelo to sporno; ampak kakorkoli, tako je, jaz za takimi postopki vedno stojim. Zanimanja je bilo veliko in je sodelovalo več glavnih akterjev, ki nudijo storitve na tem področju. Pri prvem so sodelovali štirje potencialni ponudniki, pri drugem pa dva. V času objave navedenih javnih naročil je generalni sekretariat Vlade prejel več vprašanj potencialnih ponudnikov. Vsi odgovori so bili objavljeni na spletni strani oziroma na portalu javnih naročil. V celotnem postopku ni bilo niti enega postopka za revizijo. Če so postopki tako sporni, kot pišejo rumeni mediji, potem bi bil verjetno vsaj kakšen zahtevek za revizijo dan, pa ni bil dan. Pogodba ni bila podpisana čez nekaj dni, ampak so postopki skladni z Zakonom o javnih naročilih in upoštevani so bili popolnoma vsi predpisani roki, ki jih zakon predvideva. 	Predloge sklepov, ki jih dajete danes, predvsem tretji sklep, ki se nanaša na generalni sekretariat, podpiram. Podpiram in še več, predlagam, da se ga razširi, in sicer tako, da se Računskemu sodišču predlaga, da hkrati poda tudi mnenje o neodgovornosti in negospodarnem ravnanju tistih generalnih sekretarjev, ki niso pravočasno pristopili k obnovi informacijske tehnologije. </font><br/>
<font size="4">	Toliko na kratko o celotnem postopku. Za njim v celoti stojim in trdim, da je bil izveden transparentno in pošteno, po vseh pravilih javnega naročanja. Na ostale zadeve, na ostale insinuacije v današnjem sklicu pa, žal, ne morem odgovarjati, ker jih ne poznam, zato o njih ne želim govoriti. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala lepa, dr. Predalič. </font><br/>
<font size="4">	Nadaljujemo. Želi besedo predstavnik Računskega sodišča? Gospod Tomaž Vesel, izvolite. </font><br/>
<br/>
<font size="4">	</font><b><font size="4">TOMAŽ VESEL: </font></b><font size="4">Hvala lepa, gospod predsednik. </font><br/>
<font size="4">	Računsko sodišče bo počakalo na eventualne sklepe Komisije za nadzor javnih financ, potem pa se odločilo za uvedbo morebitne revizije, ki jo boste najverjetneje predlagali, mogoče </font><br/>
<br/>
<b><font size="4">5. TRAK: (DAG) – 9.20</font></b><br/>
<br/>
<b><font size="4">	</font></b><font size="4">(nadaljevanje) izvesti v zelo različnih rešitvah. Ena je revizija samo konkretnega posla, ki ga obravnavate, drugo je predlog, ki sem ga slišal maloprej, tretja je tudi nekoliko razširjena revizija poslovanja generalnega sekretariata, pa tudi nekaj drugih možnosti je; o tem se bo avtonomno odločilo Računsko sodišče po pogovoru s kolegi na Računskem sodišču. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala lepa tudi vam. No, o predlaganih sklepih bomo na koncu o vsakem posebej glasovali in tudi še dodatno razpravljali. Vsekakor pa je možno, da predvsem tretji sklep, ki je vezan na priporočilo komisije Računskemu sodišču, tudi dopolnimo. </font><br/>
<font size="4">	Nadaljujemo. Želite besedo, predstavnik Komisije za preprečevanje korupcije? Dr. Robert Šumi, izvolite, imate besedo. </font><br/>
<br/>
<font size="4">	</font><b><font size="4">DR. ROBERT ŠUMI: </font></b><font size="4">Hvala lepa, gospod predsednik. </font><br/>
<font size="4">	Komisija za preprečevanje korupcije že več kot desetletje spremlja področje lobiranja, od takrat sprejeta Zakona o integriteti in preprečevanju korupcije, in postopoma tudi potem polni evidence in jih objavlja na transparenten način na spletni strani. In ker so podatki javni, bom že danes v bistvu predstavil nekaj številk, ki zanimajo vas, prisotne; vse ostalo pa lahko potem pridobite od nas tudi na podlagi zaprosila oziroma zahteve.</font><br/>
<font size="4">	Glede na to, da gre za konkretno usmerjeno vprašanje, smo pregledali svoje zapise in lahko povem, da je v času aktualne Vlade Republike Slovenije, torej od lanskega leta do danes, komisija prejela osem zapisov o lobističnih stikih, kjer je kot lobiranec zabeležen predsednik Vlade, gospod Janez Janša, in le en zapis se je nanašal na področje medicine oziroma zdravstva. Od funkcionarjev in javnih uslužbencev Kabineta predsednika Vlade pa smo prejeli še dodatnih 184 zapisov o lobističnih stikih, od tega je 17 nekako s področja medicine oziroma zdravstva, medtem ko pri petih od teh pa ne gre za lobiranje, ker so bili kot lobisti napačno zabeleženi predstavniki interesnih organizacij javnega sektorja. V času desete Vlade med leti 2012 in 2013 pa je komisija prejela štiri zapise o lobističnih stikih, od katerih sta se dva nanašala na področje medicine oziroma zdravstva in je bil kot lobiranec zabeležen takratni predsednik Vlade, gospod Janez Janša. Kabinet Vlade v tistem času pa je komisiji posredoval 16 zapisov, vendar sta se na zdravstvo nanašala zgolj dva zapisa, ki sta pa že vključena pod predsednika Vlade. </font><br/>
<font size="4">	Lahko tudi povem, da imamo tudi podatke o tem, koliko posamezna poslanska skupina prejme teh… koliko v bistvu prijavi posameznih lobističnih stikov, in to vam lahko potem posredujemo, če boste to potrebovali. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala lepa tudi vam. </font><br/>
<font size="4">	V imenu predlagateljev kolega Robert Pavšič, izvolite, imate besedo.</font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Hvala lepa, gospod predsednik. </font><br/>
<font size="4">	No, lepo, bomo začeli kar zelo konkretno, ker vse tisto, o čemer lahko pravzaprav danes govorimo, je pozicija dr. Predaliča in nabava IT opreme za Vlado, konec koncev. Takole navaja medij, in tega tudi gospod Predalič ni zanikal: »Pri večjem milijonskem razpisu za celovito prenovo podatkovnega centra je nekatere ponudnike zmotil razpisni pogoj, da se morajo obvezno udeležiti informativnega dneva, saj drugače njihova ponudba ne bi bila upoštevana. Informativni dan je bil 25. septembra, le tri dni po objavi javnega naročila,« tri dni. »Vsaj en delovni dan pred udeležbo pa so morali predložiti določena dokazila.« Kdor torej za razpis vnaprej ni vedel, je imel za pripravo le 48 ur. Pa gremo čez celotno časovnico. </font><br/>
<br/>
<b><font size="4">6. TRAK: (DAG) – 9.25</font></b><br/>
<br/>
<b><font size="4">	</font></b><font size="4">(nadaljevanje) 16. septembra je generalni sekretariat Vlade sprejel sklep o začetku postopka za nadgradnjo sistema za varnostno arhiviranje, v katerem je določil predmet, vrsto postopka, ocenjeno vrednost, predvideni vir sredstev za financiranje in terminski načrt javnega naročila. Izbral je tudi strokovno komisijo, ki je uradno vodila postopek. 22. septembra je bilo obvestilo o javnem naročilu objavljeno. 25. septembra – to je, kar sem prej govoril -, torej le trdi dni po objavljenem javnem naročilu, pa generalni sekretariat organizira informativni dan, na katerem je predstavil podrobne tehnične specifikacije naročila. Udeležijo se ga štirje interesenti. 19. oktobra je rok za oddajo ponudb, ki jo odda le Integralis, d.o.o., vrednost 938 tisoč evrov. 28. oktobra generalni sekretariat sprejme odločitev o oddaji naročila. In 2. novembra pogodbo podpiše danes tu prisotni dr. Božo Predalič. </font><br/>
<font size="4">	Gremo še na drug posel. 2. oktobra generalni sekretariat Vlade sprejme sklep o začetku postopka za izbiro izvajalca celovite prenove podatkovnega centra in imenovanju strokovne komisije, ki vodi postopek. 6. oktobra objavljeno obvestilo o javnem naročilu. 14. oktobra – tokrat pa so si vzeli malce več časa, celih 12 dni – generalni sekretariat organizira informativni dan, na katerem je predstavil podrobne tehnične specifikacije naročila. Udeležita se ga dva interesenta. 2. november, rok za oddajo ponudb, ki jo za sklop dva, prenova podatkovnega centra, odda le Integralis, d.o.o., za sklop ena pa drugo podjetje, ki se je udeležilo tega informativnega dneva. In 20. novembra dr. Božo Predalič podpiše pogodbo s podjetjem Integralis, d.o.o., vrednost 395 tisoč evrov. </font><br/>
<font size="4">	Tako ta relativizacija vloge gospoda Predaliča v vseh postopkih je skrajno neokusna. Bili ste prvi mož Kabineta predsednika Vlade. Imate informacije. Ste neposredno povezani s predsednikom Vlade. Ste, konec koncev, podpisnik obeh pogodb. Tako ste odgovorni za to, kako se je postopke pripravilo, vodilo in na koncu tudi zaključilo. </font><br/>
<font size="4">	Ne bi se spuščal v te podrobnosti, kdaj je seja Vlade, kdaj ni seje Vlade. V ponedeljek, torek in sredo ni bilo seje Vlade, pa predsednika Vlade ni bilo v tej hiši, ker je imel druge neodložljive obveznosti. </font><br/>
<font size="4">	In danes tule pozivi Računskemu sodišču, naj pregleda. Spomnimo se ne tako dolgo nazaj težko pričakovanega poročila Računskega sodišča o nabavi zaščitne in medicinske opreme. Pa kakšen halo je bil takrat in kakšni poskusi diskreditacije tudi danes tu prisotnega predsednika! Danes pa imate obraz pozivati ga, naj pregleda, ne samo tekoče poslovanje, še celo tisto za nazaj. Ugotovljene so bile velike kršitve, več sumov tudi kaznivih dejanj. Pa spet ni epiloga. Saj ravno zato sedimo danes tukaj, nihče se nič ne zgane. In sklicevati se na Računsko sodišče danes, to je pa resnično skrajno neokusno, če ni celo žaljivo za danes prisotne predstavnike. </font><br/>
<font size="4">	Resnično ste se izkazali v procesu nabave zaščitne in medicinske opreme, v navednicah, da ne bo kdo mogoče mislil, da vas hvalim. Poniknili so milijoni, netransparentno. Ni bilo postavljenih pravil. In praksa se očitno nadaljuje, tudi potem, ko ni več tako akutne krize. Jaz mogoče res razumem, da je bilo treba posodobiti informacijski sistem, ampak, ali se je res tako mudilo, da se je dalo dobaviteljem na voljo samo 48 ur. Ali se je res tako mudilo? Ali je bila to res taka akutna težava, da bi se država ustavila, če ne bi v 48 urah vi že </font><br/>
<br/>
<b><font size="4">7. TRAK: (DAG) – 9.30</font></b><br/>
<br/>
<b><font size="4">	</font></b><font size="4">(nadaljevanje) dejansko, vsaj tako kaže, vnaprej izbrali dobavitelja. Težko je, resnično je težko se zoperstavljati relativizaciji in temu, kako ubogi ste vi, ki vozite 13 let star avtomobil, službeni, mimogrede. Ali se vi sploh zavedate, da ne… hm, kako naj rečem, da ne bom žaljiv, vedno znova izpostavljate to svojo prvorazrednost. In če je nekdo pač na oblasti, mora biti še toliko bolj pazljiv. Nič ni narobe s tem, če se vozite s 13 let starim avtomobilom, če uporabljate deset let stare računalnike; mimogrede, tudi v Državnem zboru imamo zelo zastarelo opremo. Pa se ne dogaja nič čez noč oziroma nič se ne dogaja v 48 urah, zato ker Državni zbor zelo pametno gospodari s svojim denarjem, ki ga je bistveno manj na razpolago, kot ga ima na razpolago Vlada. Ampak to je tudi že neka druga tema. Ker pa smo na Komisiji za nadzor javnih financ, bi lahko govorili o vseh tistih težkih milijardah, za katere ste zadolžili ne samo naše generacije, ampak kar nekaj naslednjih. Potem pa milijonček tam, milijonček tam, vse po neki prijateljski liniji. V 48 urah, gospod Predalič! 48 ur za en milijon! Pa je to samo en posel. Seveda boste našli ogromno razlogov, pa kako so bile krive vse pretekle vlade, vse pretekle politike. Ampak v vseh preteklih politikah, ne bom rekel vladah, v vseh preteklih politikah je sodelovala tudi vaša stranka. Tako to odgovornost oziroma soodgovornost nosite tudi sami. Vas pa eksplicitno vprašam, zakaj se je tako zelo mudilo, torej, kje je razlog, da se je samo v dveh dneh po objavi razpisa organiziral informativni dan, ki je bil pogoj za prijavo na kasnejši razpis. Samo 48 ur ste dali na voljo vsem dobaviteljem po celem svetu, zato da se pripravijo na informativni dan in oddajo potrebna dokazila. Pa ne se, prosim, izgovarjati na strokovne skupine pa ne vem kaj še vse. Vi ste podpisnik pogodbe, in tisti, ki pogodbo podpiše, za to tudi odgovarja. </font><br/>
<font size="4">	Hvala. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala.</font><br/>
<font size="4">	Besedo ste želeli, dr. Predalič, izvolite. </font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala lepa, predsedujoči.</font><br/>
<font size="4">	Mislim, da je prav, da najprej pojasnim, da nisem bil nikoli prvi mož Kabineta predsednika Vlade. Cel mandat je to Peter Šuhel, v prejšnjih mandatih pa je bila gospa Nika Dolinar. Toliko za razumevanje. Očitno se tudi toliko niste potrudili, da bi v svojem lovu na čarovnice to vedeli. </font><br/>
<font size="4">	Kar pa se tiče vaših precej težkih besed, ki ste jih izrekli, insinuirali ste, kako smo goljufali, kradli, da sem jaz odgovoren. Jaz ne bežim od nobene odgovornosti. Podpisal sem pogodbo, tudi postopke, čeprav jih nisem neposredno vodil, se zavedam odgovornosti in od tega ne bežim in nikoli ne bom bežal. To je kot prvo. Kot drugo, vi verjamete nekemu obskurnemu rumenemu mediju bolj kot pisnim dokazom. Verjemite mi, gospod Pavšič, dobavitelji… na informacijski tehnologiji je tak boj, da če bi karkoli zaznali, da je v postopku karkoli narobe, bi zahtevali revizijo. Pa tega niso storili. Teh vaših 48 ur, ki jih berete iz Necenzuriranega, ki je ključni dokaz za to državo, očitno vsaj za vas, je pa nekaj povsem drugega. Postopki so tekli v skladu z vsemi roki, ki jih Zakon o javnih naročilih predvideva. Mi smo dodatno omogočili vsem zainteresiranim, da na licu mesta pogledajo, za kaj gre, kako gre, s kom bo integrirana oprema. Možnost so imeli vprašati. Takrat ni bilo popolnoma nobene odločitve, popolnoma nobene. To je bila dodatna informacija tem, ki kandidirajo, da lahko kandidirajo. </font><br/>
<font size="4">	</font><br/>
<b><font size="4">8. TRAK: (DAG) – 9.35</font></b><br/>
<br/>
<b><font size="4">	</font></b><font size="4">(nadaljevanje) To smo ponudili zaradi izkušenj v prejšnjih razpisih, da je bolje, da točno vedo, za kaj gre. Postopki pa so potem tekli naprej. Mislim, da je bolje, da je bil v 48 urah informativni dan, kjer so lahko dobili vse dodatne informacije. V razpisu so pogoji napisani, tu so dobivali še dodatne informacije, kaj in kako. Mislim, da je bolje čim dlje od konca razpisa, ne pa čim bolj proti koncu. Ste rekli, »pri drugem razpisu ste si pa 12 dni vzeli, uh, saj to je slabše… » Kandidati imajo manj časa, da vse ustrezno pripravijo. Seveda pa so dali dokazila, da se sploh ukvarjajo s tem, da ni to neka firma, ki uvaža čevlje in potem bi kandidirala še za računalnike, da bi serverje prodajala. Seveda so na informativni dan prišli taki, ki se s tem ukvarjajo, in to so morali z nečim izkazati. To so ta dokazila. Ampak dokler boste verjeli takim medijem, takim rumenim politično obarvanim medijem, normalno, bo zamegljena slika. In verjetno vam v tem lovu na čarovnice to celo ustreza. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala lepa. </font><br/>
<font size="4">	V imenu predlagateljev, Robert Pavšič, izvolite. </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Hvala. Saj bom zelo hiter, da prepustim besedo še kolegom.</font><br/>
<font size="4">	O obskurnosti medijev, gospod Predalič, raje ne bi. Verjetno ste… tu ne morem biti decidiran, ampak verjetno ste tudi vi nekako soudeleženi pri enem zelo obskurnih medijev, ki mu verjetno bolj verjamete kot vsem ostalim na vsem svetu; ampak to je že neka druga zgodba. </font><br/>
<font size="4">	Ko govorimo o integraciji opreme v pretekle rešitve, pa imate to smolo, da sem tudi sam po srednješolski izobrazbi računalničar. In to je točno to, v čemer je bistvo problema. Glede na lastniške rešitve, ne pa neke rešitve, ki bi bile lahko širše integrirane, je seveda v prednosti tisti, ki je prej izdelal katerokoli rešitev za državno upravo ali pa katerokoli drugo podjetje je v prednosti. In to je napaka, ne vaša, ampak pretekle IT politike v Sloveniji. Zdaj pa se izgovarjati na to, da mora biti rok čim krajši! Čakajte, če gre za milijonsko investicijo, pa tako pomembno, za arhiviranje podatkov za celo državo, pa ne vem, v čem je problem si vzeti teden dni časa, da se lahko tisti, ki bo to izvajal, dobro pripravi. Ne samo zaradi cenovnega aspekta, ampak tudi zato, da bo rešitev zanesljiva, trajna in varna, ni nujno, da bo najcenejša. Ampak vse skupaj kaže, ne glede na to, ali vi trdite - poštenost gor, poštenost dol -, da je bil postopek pisan pač na roko nekomu, ki je slučajno igral golf sredi Indijskega oceana s predsednikom Vlade. In predsednika Vlade danes tukaj ni, da bi to pojasnil. Vi ne igrate golfa, niste pa povedali, ali ste bili kdaj na Mavriciju ali ne, tega pa niste povedali. Samo da ne igrate golfa, sem slišal. </font><br/>
<font size="4">	Zdaj bom jaz počasi prisluhnil še svojim kolegom, ker odgovorov, vidim, da ne bomo dobili; bomo spet morali čakati na sklepe te komisije in na temeljito preiskavo Računskega sodišča. Ampak to se bo spet zamaknilo nekam v prihodnost. Bo pa mogoče malce lažje, ker gre samo za nekaj poslov, ne gre za obdobje široko nekaj mesecev in več deset poslov. </font><br/>
<br/>
<b><font size="4">	PREDSEDNIK IGOR PEČEK: </font></b><font size="4">Hvala lepa. </font><br/>
<font size="4">	Prehajamo na razpravo članic in članov komisije. Kdo želi besedo? Izvolite, gospa Janja Sluga, imate besedo. </font><br/>
<br/>
<font size="4">	</font><b><font size="4">JANJA SLUGA (PS NP): </font></b><font size="4">Hvala.</font><br/>
<font size="4">	Ko sem se pripravljala na to sejo, sem seveda skrbno prebrala vsa gradiva. In lahko rečem, po tem, kar se je dalo videti v medijih in v vseh dokumentih, ki so bili objavljeni, da nekako lahko postavim neko drugo vrsto razmišljanja. Kolega Pavšič je na začetku dejal, da nam vse te informacije… da si lahko na podlagi njih zastavljamo milijon vprašanj. Jaz bi pa rekla, da glede na vse, kar smo prebrali, lahko postavimo kar milijon trditev. </font><br/>
<br/>
<b><font size="4">9. TRAK: (DAG) – 9.40</font></b><br/>
<br/>
<b><font size="4">	</font></b><font size="4">(nadaljevanje) Ne verjamem namreč v naključja, ker vse, kar lahko preberemo, se preveč lepo poklopi eno z drugim, da bi še tako naivno lahko verjeli v ta naključja. </font><br/>
<font size="4">	Kar zadeva informacijske rešitve v javni upravi. Jaz verjamem, da vsi, ki tu sedimo, smo se že kdaj pogovarjali s kom, ki mogoče že leta sedi kje na ministrstvu, in vsak, ki opravlja službo v javni upravi, vam bo z veseljem razložil, na kakšen način se snujejo, kupujejo in na kakšen način delujejo rešitve, ki jih ima javna uprava, seveda na način, ki povzroča, kot se bom izrazila, dolgoročno odvisnost od tistega, kar je javna uprava enkrat kupila, nabavila in uporablja. Dolgoročno odvisnost v smislu, da se te nabave, ki potem sledijo zaradi osnovnega vzdrževanja, nadgradenj in tako naprej, na dolgi rok vlečejo, ostanejo nujne, zahtevajo vse večja vlaganja in tako naprej. Zato mogoče o tem razpisu, ki je verjetno samo simptom vseh dogajanj, niti ne gre izgubljati besed. </font><br/>
<font size="4">	V medijih smo lahko prebrali konkretne zgodbe, konkretne številke, po letih, z analizami, z zaslužki, z vsemi silnimi milijoni, z vsemi silnimi tisoči, ki so bili ne vemo od kod plačani, za športna udejstvovanja in prostočasna druga udejstvovanja in tako naprej. Zato tega v resnici verjetno niti ni treba ponavljati. Je pa nekako ves okvir današnje razprave možno umestiti v neko staro vsem znano zgodbo, ki gre nekako takole. Ena zelo odločna in glasna gospa gre po ulici in v nekem trenutku začne kričati na ves glas in kazati s prstom na drugo stran ulice: »Ujemite lopove, ujemite lopove!« In vsa množica seveda pohiti na drugo stran ulice gledat, kaj se tam dogaja. V tem istem trenutku pa na tisti strani, kjer ta gospa stoji, trije možje preživljajo zelo prijetne urice in dneve, verjetno tedne, eno leto za drugim; danes smo celo v odgovoru gospoda Marčiča dobili novo informacijo, da je to že ne samo od leta 2013, ampak že kar od leta 2003, torej še dobro desetletje zraven. Torej, ti trije možje preživljajo te urice na drugi strani ceste ob igranju golfa. Lahko bi rekli, da so prijetno združili s koristnim. In kot sem že rekla, vse, kar smo v medijih do zdaj prebrali, zelo nazorno kaže, da so se podjetjem pod nadzorom dveh od teh treh bistveno povečali zaslužki na račun državne blagajne in državnih ustanov takrat, ko je ta tretji v tej družbi zasedal neke zelo pomembne funkcije v tej državi. In vsako zanimivo zgodbo lahko začinimo še z enim kančkom nepotizma in rečemo roka roko umije in si potem preberemo o vseh sinovih in hčerah in njihovih službah in njihovih podjetjih, celo o bivših partnerjih in tako dalje in tako naprej. Druženje teh gospodov se je sicer zgodilo daleč od oči, ne pa v neki tako zelo oddaljeni preteklosti. In se je, po tem, kar smo prebrali, dogajalo do pred kratkim, verjetno pa tudi še naprej, ker, kot je rekel kolega Pavšič, epiloga ni. Seveda, iz te kratke zgodbe lahko nastane niti ne znanstvena fantastika, na žalost, ne neka fikcijska kriminalka, ampak je to očitno danes pri nas realnost. </font><br/>
<font size="4">	</font><br/>
<b><font size="4">10. TRAK: (DAG) – 9.45</font></b><br/>
<br/>
<b><font size="4">	</font></b><font size="4">(nadaljevanje) Seveda, kaj so se ti trije gospodje med igranjem golfa med sabo pogovarjali, kot rečeno, ne moremo vedeti. Številke pa so zelo zgovorne in nas pri sklepanju o vsebini teh pogovorov nikakor ne pustijo na cedilu. Svojevrstna ironija je, da smo poslanke in poslanci tisti, ki moramo, smo zavezani in tudi sicer prijavimo vsak že potencialno lobistični stik. Tudi v primeru, ko neko podjetje želi zgolj pojasniti svoje mnenje, je to podlaga, da se takšen stik prijavi. Prostočasna udejstvovanja predsednika Vlade pa očitno ne spadajo v ta okvir. In tudi ko se druži z dvema vodilnima možema podjetij, ki z državnimi posli služijo stotine milijonov, pač očitno njemu tega ni treba prijaviti. Torej lahko rečemo, da so športna igrišča na drugi strani sveta uspešno zamenjala pisarne in druge običajne prostore za srečevanje, ampak dandanašnji je svet, na srečo ali pa na žalost nekaterih, dovolj majhen, da se tudi te oddaljene mikro lokacije hitro približajo in da se hitro odkrije, kako prihaja do teh spreg. Če uporabim športni žargon, glede na vse, kar se je dogajalo, zagotovo ni šlo za fair play, sicer bi bili pristojni organi, katerih predstavnika sedita danes tukaj z nami, o tem tudi obveščeni, ravno tako tudi javnost. In tu se kaže vsa dvoličnost SDS in njihovega šefa, ki ob vsakem nenaklonjenem, bom rekla, novinarskem prispevku vedno bridko joče, kako je žrtev sistema in kako je žrtev, kot sam pravi, globoke države, pa čeprav očitno zelo rad kupuje z vrečkami gotovine, brez nakazil s transakcijskih računov, in mu stroške, takšne in drugačne, tudi za potovanja in ekstravagance drugih vrst poravnavajo kar bližnji ali pa ne tako bližnji sorodniki. Seveda pa potem na nekih uradnih zaslišanjih zelo hitro pozabi, kakšna transakcija je potekala. In tudi tistega, ki si drzne zastaviti takšna vprašanja, zelo hitro diskreditira, po možnosti na osebnem nivoju. In pri vseh teh obelodanjenih dejanjih je, kot lahko sklepamo, prav on sam tisti, ki si močno prizadeva ustvariti neko lastno globoko državo. Verjetno ne gre pozabiti niti imenovanj njegovega osebnega odvetnika v raznorazne nadzorne svete in vodstva najbolj vplivnih slovenskih podjetij, ker je očitno to, da je poskrbel, da je Ustavno sodišče razveljavilo sodbo v zadevi Patria, treba nagraditi. </font><br/>
<font size="4">	In v slogu te kratke zgodbe, ki sem jo povedala na začetku, se bijejo bitke z vsemi neodvisnimi mediji, sodišči, s tožilci, nenazadnje tudi s policijo pa še s kom, torej vse po istem kopitu. Tako kot je nekdanja poslanka in zdajšnja državna sekretarka kazala s prstom in kričala »ujemite lopove v zdravstvu«, zato da vsi skupaj gledamo drugam. Seveda bo prišel dan, ko bo lahko SDS še tako kričala in še tako kazala s prstom, pa se nihče več ne bo obrnil v tej smeri in nihče več ne bo odzval. </font><br/>
<font size="4">	Jaz ne bi dolgovezila, kot rečeno, ne bi niti ponavljala vseh podatkov, vsi ste si jih prebrali, tudi v medijih je bilo marsikaj objavljenega. Mi v nepovezani poslanski skupini bi si seveda želeli – in na tem mestu tudi pozivamo vse pristojne organe, da raziščejo poslovanje podjetij gospoda Marčiča, gospoda Dimnika in vseh njunih bližnjih in ne tako bližnjih sorodnikov</font><br/>
<br/>
<b><font size="4">11. TRAK: (DAG) – 9.50</font></b><br/>
<br/>
<b><font size="4">	</font></b><font size="4">(nadaljevanje) z državo, z državnimi podjetji in ustanovami, posebej še v času, ko je bil gospod Janša predsednik Vlade in ko so ministrstva, državna podjetja ali pa ustanove vodili ljudje, ki so nekako povezani z obema gospodoma, ki se pojavljata v tej zgodbi, in stranko SDS. V Poslanski skupini nepovezanih tudi menimo, da je treba natančno preiskati vsa možna dejanja oškodovanja državnega proračuna, vsa morebitna sklepanja nekih škodljivih pogodb in morebitne korupcije in da je treba temu priti do dna. 	</font><br/>
<font size="4">	Da ne bom po nepotrebnem podaljševala te seje, se bom tudi kar zdaj opredelila do vseh predlaganih sklepov. V imenu nepovezanih poslancev bom glasovala za vse predlagane sklepe.</font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	Nadaljujemo. Kdo želi besedo? Vidim tri roke? Mag. Bojana Muršič, izvolite. </font><br/>
<br/>
<font size="4">	</font><b><font size="4">MAG. BOJANA MURŠIČ (PS SD): </font></b><font size="4">Hvala lepa za besedo. </font><br/>
<font size="4">	Ne bom dolgovezila in ne bom dolga. Rada bi samo rekla, da danes govorimo o sumu na netransparentna in potencialno koruptivna ravnanja, ki jih je absolutno treba preveriti, kajti iz vsega, kar smo slišali v medijih, je treba te zadeve malce pogledati, preveriti. Žal, poslanci nimamo ločevanja javnega in zasebnega življenja. Poslanci smo poslanci in funkcionarji, so funkcionarji 365 dni v letu. In tudi če kaj v prostem času počnejo, je treba prijaviti, saj nam tako veleva tudi Zakon o integriteti in preprečevanju korupcije. Zato moram reči, da je sklic te seje na mestu. Posebej v tem delu, da Računsko sodišče opravi revizijo vseh teh zadev, o katerih je predlagatelj govoril. Bom pa rekla, da bi mogoče res na tem mestu pozvala tudi predstavnika Komisije za preprečevanje korupcije, da dobimo gradivo v zvezi z lobističnimi stiki poslanskih skupin. Tako me tu res zanima, da se sama ne prebijam po tej spletni strani, kajti Socialni demokrati te lobistične stike nenehno prijavljamo, čeprav se nam velikokrat zdi tudi malce nenavadno, ko je treba prijaviti stik iz lokalnega okolja, kjer se pogovarjaš na tak in drugačen način o katerikoli zadevi. Vendar velikokrat pri svojem delu potrebujemo, vsaj pri sprejemanju zakonodaje, različna mnenja, ki jim z veseljem prisluhnemo in potem si na podlagi vsega tega izoblikuješ svoje lastno mnenje. </font><br/>
<font size="4">	V zvezi s tem postopkom izbire izvajalca v 48 urah, kar je omenil državni sekretar, da so hiteli zato, da se ne bi prijavljale firme, ki prodajajo, bom rekla pod narekovaji, »čevlje«. Ja, glejte, saj to smo videli, kaj se je dogajalo pri nabavi zaščitne opreme. Zato se mi še toliko bolj pomembno zdi, da se te stvari preverijo. Jaz ne trdim danes, da je šlo za kakršnokoli koruptivno ali nezakonito ravnanje, za to so pristojni organi, ki morajo to svoje delo opraviti. Zato še enkrat pozdravljam vse te predlagane sklepe, ki so s strani predlagatelja podani. Pa tudi predlagam, da res dobimo vse to gradivo o lobističnih stikih, kajti šele na podlagi tega se lahko potem tudi nekako opredeliš. </font><br/>
<font size="4">	Zanimivo je tudi to, kar smo danes dobili na mizo, kar je gospod Marčič spisal. V enem delu je tudi zapisal, kdor si misli, da posli države s podjetji tečejo na ministrski ravni, se moti, da tega ne </font><br/>
<br/>
<b><font size="4">12. TRAK: (DAG) – 9.55</font></b><br/>
<br/>
<b><font size="4">	</font></b><font size="4">(nadaljevanje) opravljajo ministri, predsedniki vlad in da se z razpisi ti ne ukvarjajo, to je delo uradnikov. Jaz mislim, da se s tem celo lahko strinjam. Bi pa bilo zanimivo pogledati, koliko lobističnih stikov so prijavili pa uradniki, lahko bi gledali za nazaj kronologijo. Absolutno, minister zgolj podpiše, zgolj naredi in zato danes lahko tudi suvereno državni sekretar pravi, da nimajo nobenih težav s tem, kajti po vsej verjetnosti delajo to res nižji uradniki in povezava navzgor bi bila izjemno zanimiva. </font><br/>
<font size="4">	Lahko še enkrat povem, da smo se od leta 2014 s korupcijo v zdravstvu izjemno veliko ukvarjali. Bila sem in sem članica zdaj že druge preiskovalne komisije na področju zdravstva. Ugotovili smo, da so bili podani sumi o korupciji, ki so jo izvajali – pa ne bom govorila ne o levi ne o desni ali katerikoli vladi, kajti to sploh ni pomembno. Pomembno je, da se te zadeve presekajo, kajti zdravstvo je tako pomembno in ves ta denar, ki se steka – podajam sicer sum, še enkrat – v privatne roke, bi moral biti namenjen za zdravje ljudi. Vsi vemo, kaj se dogaja, čakalne dobe se podaljšujejo, denarja je vedno manj, zdravstveno stanje posameznikov pa vedno slabše. Zato je izjemno pomembno, da pristojni organi raziščejo morebitne sume in da pride tudi do kakršnegakoli epiloga, ne pa da se zadeve pometajo pod preprogo.</font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	Nadaljujemo. Kolega Robert Pavšič, izvolite. </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Hvala lepa.</font><br/>
<font size="4">	No, zgleda, da bo danes tale razprava predvsem s strani koalicijskih poslancev obstala v tišini. Res se sprašujem, kaj mi tu počnemo. In ja, v nečem se pa moram strinjati s kolegico, z obema kolegicama, obstajajo sumi, obstajajo vprašanja, ampak mi na koncu, ker ne dobimo odgovorov, bomo pa postavljali trditve. In če o danes obravnavanih temah mogoče še obstaja kakšen kanček suma, pa recimo za nekaj preteklih poslov, tega suma ni več. Šlo je za krajo državnega denarja, in to lahko suvereno zatrdim, glede na dokumente, ki sem jih sam videl in so varovani s stopnjo različnih tajnosti. Mogoče bi bilo res smiselno tudi v Sloveniji uvesti en košček islandskega modela, pa umakniti te stopnje tajnosti s teh dokumentov, pa da enkrat pridejo v javnost. Potem pa ne bo več skrivanja za nekim leporečenjem, za nekimi postopki, za pristojnostmi, ampak bo jasno vidno. Veste, kako rečejo v Ameriki – follow the money, sledite denarju. In ko mu enkrat sledišč, čeprav ne forenzično, lahko zatrdiš, ja, v tej državi pod to Vlado se je vzpostavilo model, kjer gre državni denar v žepe zasebnikov. In to lahko suvereno zatrdim. </font><br/>
<font size="4">	Dobili smo predlog sklepa, popolnoma v maniri SDS. Mi že vnaprej obsojamo vse pretekle generalne sekretarje, da so bili neodgovorni in negospodarni, ampak takšen je pač vaš način. In da prednostno Računsko sodišče poda mnenje o negospodarnem in neodgovornem ravnanju. Sam sem sicer prepričan, da to ne sodi v pristojnost Računskega sodišča, ampak kakšnega drugega organa. Bi pa prosil gospoda Vesela, da se sam opredeli do tega, ali je Računsko sodišče sploh pristojno ocenjevati </font><br/>
<br/>
<b><font size="4">13. TRAK: (DAG) – 10.00</font></b><br/>
<br/>
<b><font size="4">	</font></b><font size="4">(nadaljevanje) že uporabljeno oziroma tehnologijo, ki je že v uporabi. </font><br/>
<font size="4">	Drugače pa, ja, popolno jasno je, kaj je treba danes narediti, ne danes, že včeraj. Jasno je treba reči »ne« politiki dogovarjanja pod mizo, ki ste jo tako spretno vodili skozi vso korona krizo in zdaj popolnoma brez kakršnihkoli zadržkov tudi naprej, ne samo na Vladi, ampak tudi preko drugih zavodov, kot je NIJZ. Dvomilijonski posel za podjetje, ki je bilo ustanovljeno februarja. Pa ravno pred nekaj minutami ste, gospod Predalič, govorili o tem, da ste se želeli izogniti prodajalcem čevljev. Sami sebe spravljate v neke paradoksalne situacije. Bodite potem vsaj dosledni. Ali ni bilo dovolj korupcijskih afer? Danes, ko bi lahko javnost dobila nekaj odgovorov, pa od nas, ne vem kaj, pričakujete naivnost, da je bilo pa vse v redu. Ni bilo v redu. Ampak tudi če pristojne institucije ugotovijo, da nekaj ni bilo v redu, vi trdite, aha, zdaj je pa vprašljiva, ne pristojnost, ampak osebnost, ki vodi to institucijo. Potem jo pa hkrati še enkrat pozivate, zdaj pa me dajte rešit pa pregledat naše posle. Nikogar od neposredno vpletenih danes ni tukaj, ne gospoda Janše, ne gospoda Marčiča, ne gospoda Dimnika. Seveda, zato ker je prihod na Komisijo za nadzor javnih financ Državnega zbora Republike Slovenije – namenom sem cel naziv navedel – prostovoljno. Ampak danes, gospod Predalič, ste vi tukaj v imenu predstavnikov Vlade. </font><br/>
<font size="4">	Lastnik in direktor IT podjetja Marand, čeprav pravi, da ni več direktor, je pa vsaj lastnik, Andrej Marčič, je v zadnjih 20 letih skupaj s povezanimi družbami s proračunskimi porabniki ustvaril več kot 100 milijonov evrov prihodkov. In da on slučajno igra golf z aktualnim predsednikom Vlade na Mavriciju, je pa res naivno, slučajno sta se tam našla, pa tudi z gospodom Dimnikom. Tudi če ni bil takrat predsednik Vlade, je pa danes. In je popolnoma vseeno, v politiki je že 30 let in ima svoj vpliv in ima svojo moč. Očitno je, da prvi mož stranke SDS in predsednik Vlade Janez Janša, ne glede na to, ali je predsednik Vlade ali v opoziciji, dela zase in za elito, s katero igra, še enkrat, golf na Mavriciju; pa nimam s tem nobene težave, da se gre nekdo neko prvorazrednost pa mogoče kanček elitizma, to je stvar izbire in zmožnosti. Ampak to zadevo relativizirati, je pa najmanj neokusno. SDS v zadnjem letu dni brez sramu in kančka zadržkov podpira korupcijo, ne podpira, celo omogočajo jo, in to ne samo v zdravstvu pa IT, verjetno še kje drugje. In obstajajo konkretni dokazi, fotografija je zame konkreten dokaz, čeprav je nekomu, zgleda, na tej fotografiji malce nerodno pa pogleduje stran. V LMŠ razkrivamo in bomo še vedno razkrivali, skupaj s prijatelji iz opozicije, nečedne posle, če se milo izrazim, te vladne garniture in jasno bomo vedno proti plenjenju državnega proračuna. Tega izvajate sami, vaš predsednik stranke z vami, ker če bi bil sam v tem procesu, tega ne bi mogel, tako ste vsi enako soodgovorni. </font><br/>
<br/>
<b><font size="4">14. TRAK: (DAG) – 10.05</font></b><br/>
<br/>
<b><font size="4">	</font></b><font size="4">(nadaljevanje) Jasno torej moramo reči »ne« trenutni politiki dogovarjanja pod mizo, domačinskih poslov. »Ne« klientelizmu, takih praks se pač ne sme dopuščati. Dajmo se spomniti samo, kako ste kričali glede žilnih opornic. Ampak tisto je bilo, zgleda, drobiž proti temu, kar se dogaja danes, pa je oboje obsojanja vredno, oboje je narobe, ampak tudi oboje je zelo dvolično. V času te Vlade smo dnevno soočeni z aferami, nedostojnim obnašanjem, ki ne pritiče funkciji. Zato vsaka podobna stvar, ki je dejansko sporna in bi v normalnih razmerah zaradi takih medijskih razkritij odstopale vlade, ne doseže nobenega učinka. Vi ste že toliko desenzibilizirali medijski prostor in javnost, da je to pač popolnoma normalno. Ali pa se najde neka druga aferica, s katero se zgodbe potem pokrivajo. In ljudje smo ravno zaradi vaše relativizacije takih domačinskih dogovarjanj postali anemični in neobčutljivi na etično tako sporne zadeve in vsi skupaj samo še čakamo, da ta nočna mora mine. Jaz ne vem, moramo se ponavljati, vsako zadevo je treba stokrat reči – nehajte to delat! Potem pa lahko vzpostavimo neko novo izhodiščno točko in gremo čisto naprej. Ampak se bojim, da je temu že odzvonilo, da je to že zelo, zelo prepozno. In jaz resnično upam, da bo na nadaljevanju te seje prisoten tudi tisti, o katerem je danes največ besed, in da bo podal odgovore. Ker tu se ne pojasnjuje, ne zanika, ne razlaga, prav popolnoma nič od tega. Ker je vseeno. Ker je vseeno, kaj si mislimo poslanke in poslanci, ker je vseeno, kaj si misli Državni zbor, ker je vseeno, kakšne sklepe sprejmemo, ker tako ali tako mi lahko samo priporočamo. In to je tisto, kar pravzaprav kaže na matematično nemoč. Če imate 46 glasov v tem Državnem zboru, potem tistih 44 oziroma 43 je popolnoma nemočnih. Pa ni tako, ostane nam beseda. Ostane nam čas, sploh na takšnih odborih, kot je danes. In ostane nam čast. Jaz verjamem, da je težko tole poslušati, ampak tako pač je. Ne gre drugače, kot da se enkrat preneha s tem in da se vsaj zanika, vsaj javno bi zanikali, ne pa relativizirali, tako tisti, ki so bili na tem srečanju – saj je kar nekaj sočnih stavkov tule, pa ne bi, tako ali tako bo… Ker opravičilo gospoda Marčiča ni varovano z nobeno stopnjo tajnosti: »Vam povem, igranje golfa z Janezom Janšo je prijetno, kar vam lahko potrdi marsikdo iz drugega političnega tabora, tudi starosta stranke SD,« je med drugim napisal gospod Marčič,» ki je sopodpisnica današnje seje.« »Na golfu sva se v vseh treh letih srečala samo še nekajkrat.« Na golfu že, kaj pa drugje? Tega pa spet ni zanikal. In tudi tega ne moremo vprašati. Potem govori še o sinu gospoda Janše, »ki ga je zaposlil takratni direktor na prošnjo njegove mame.« Dobro, saj to je zasebno podjetje, se lahko zaposli kogarkoli, ni problema. Ampak na prošnjo mame se nekoga zaposli v podjetju. </font><br/>
<font size="4"> </font><br/>
<b><font size="4">15. TRAK: (DAG) – 10.10</font></b><br/>
<br/>
<b><font size="4">	</font></b><font size="4">(nadaljevanje) Okej, če drugega, vsaj vprašanje ostane. Ne vem, moja mati bi lahko prosila v 90. letih marsikoga, naj me zaposli, pa ni šlo, ker pač ni bilo službe. In v 90. letih prejšnjega stoletja se je začelo to, kar se dogaja še danes – brezkompromisno plenjenje državnega, takrat brez pravil, danes so pa pravila. Ampak tudi ta pravila ne ustavijo, ne ustavijo ne vas in ne te sistemske korupcije. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	Kolega Luka Mesec… Ne, prej ste še vi želeli besedo, dr. Predalič, izvolite. </font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala za besedo, predsednik.</font><br/>
<font size="4">	Mislim, da je prav, da še nekaj pojasnim glede teh famoznih 48 ur, da se ne bo to v nedogled ponavljalo. Nekako iz same razprave izpade oziroma očitno je razumevanje, da je cel razpis trajal 48 ur; to nikakor ni tako. Ni bil v teh 48 urah izbran ta, od katerega se je oprema nabavljala. Zakonsko predviden rok za javno naročilo je tekel. In tekom celotnega postopka, vsak dan smo odgovarjali na spletu in povsod, kjer je potrebno, na dodatna vprašanja, pripombe in ostalo. In znotraj tega roka, celotnega roka javnega razpisa je dva dni po razpisu bil še dodatno izveden informativni dan, kjer smo dodatno pojasnili. To se pravi, ni bil v teh 48 urah zaključen javni razpis, ampak je tekel cel zakonski rok. Znotraj tega se je še dodatno na tem informativnem dnevu zainteresiranim pojasnilo in predstavilo zadeve. Zato prosim, da nehate tu ustvarjati vtis, kot da je bilo vse takrat narejeno. </font><br/>
<font size="4">	Pa morda še nekaj. Nekako se ustvarja vtis, kot da je bilo to podjetje Integralis preferirano in samo ono za generalni sekretariat dobavljalo, samo ono dobivalo razpise. Ni res. Glejte, da vam naštejem za leto 2020, Bonajo, nakup projektorja, brezžične tipkovnice, ADM Adria, podaljšanje podpore programske opreme, Change Auditor, Avant, d.o.o., TV zaslon, naprave za predvajanje vsebin, Avant, d.o.o., še enkrat, vzpostavitev SM optičnih povezav za potrebe tiskovnega središča, Amebis, d.o.o., nakup licenc, Konika Minolta, nakup čitalca in licenc za vključitev multifunkcijskih naprav, Laser, d.o.o., nakup diskovnega sistema, DM okolje, Leos, d.o.o., nabava specifičnih tiskalnikov, to je za tajna gradiva, za zaupna, Nato in podobno, Memok, podaljšanje licenc, Socomec Sicon, d.o.o., nakup UPS naprav za sistemske prostore, SRC, vzdrževanje in posodobitev domino okolja, SRC, obnovitev digitalnega potrdila vlada.si in tako dalje in tako dalje. Ni bilo samo to podjetje Integralis edini dobavitelj, edini, ki je kakršnekoli informacijske posle za IT dobival na generalnem sekretariatu; tega ste pač našli v tem mediju. In tudi tam ste sami ugotovili, da je pri drugem razpisu, sta dve firmi, eno je bilo Integralis, eno pa neko drugo, tu je bilo rečeno drugo podjetje, sami ste rekli. To se pravi, ni bilo preferirano, ker če je bilo tako, kot govorite, potem bi vse te posle oni delali, pa niso. Tu se pa ustvarja nek vtis, percepcijo za gledalce in za javnost, da je bil cel razpis v 48 urah izveden in da je bil to edini dobavitelj IT tehnologije za generalni sekretariat. Zato se mi je zdelo potrebno, da to pojasnim za boljše razumevanje. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	V imenu predlagatelja kolega Robert Pavšič. Mi pa dovolite samo eno postopkovno pojasnilo. Glede predlaganega sklepa predlagatelja Poslanske skupine SDS bomo opravili razpravo in glasovanje na koncu; takrat se bo lahko tudi gospod Tomaž Vesel opredelil do predlaganega sklepa. Zdaj pa vam dajem besedo, kolega Pavšič, izvolite.</font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Hvala. </font><br/>
<font size="4">	Saj, nadaljujete v svoji že prepoznavni maniri. </font><br/>
<br/>
<b><font size="4">16. TRAK: (DAG) – 10.15</font></b><br/>
<br/>
<b><font size="4">	</font></b><font size="4">(nadaljevanje) Če gremo brat magnetogram, boste videli, prebral sem točno navedbo iz tega, kot vi pravite, obskurnega medija, kjer smo povedali, da je bilo 48 ur na voljo za to, da so tisti, ki so želeli sodelovati na razpisu, predložili ustrezna dokazila in se udeležili informativnega dneva. Dokazila in informativni dan sta bila pa pogoja za udeležbo na razpisu. Torej, 48 ur ste dali na voljo podjetjem, da dobijo možnost se prijaviti na razpis, ne da je trajal razpis 48 ur; tu ste pa malce obračali moje besede. Pa še eno smolo imate – vse to, kar ste zdajle naštevali, IT nakupov države, to, kar ste naštevali, so bili dejansko samo nakupi. In je velika razlika med maržo pri prodaji – govorili ste… Ne odkimavati. Govorili ste o avdiovizualni tehniki, o licencah, o UPS, o tiskalnikih, brezžičnih tipkovnicah. To so vse zadeve, ki se samo preprodajajo. Ko pa mi govorimo o sistemih za arhiviranje, je pa verjetno treba zraven prodati tudi kakšno storitev. In tam se ustvarja dodano vrednost, v programskem delu, v oblikovanju informacijskih rešitev. Ne pa tistega strojnega dela. Seveda je ogromno dobaviteljev, ker ko država nekaj kupuje, je malce težko se skriti za, recimo, tremi predračuni, ker vsak bo pač malce znižal maržo in bo zadevo prodal. Ko pa govorimo o informacijskih rešitvah, ki so pa malce bolj kompleksne, takrat pa, verjemite, gospod Predalič, marža za prodajo strežnikov ali diskovja ali vsega ne igra prav popolnoma nobene vloge. Vlogo igra oziroma najpomembnejši del je obračun storitve, obračun priprave, programiranje, oblikovanje. Tako da ne gre, niste me prepričali. In kdorkoli iz tega posla danes vas posluša, mu je pravzaprav popolnoma jasno – to je pač praksa zadnjih 30 let. In vi ste rekli, ja, saj so vsi tako delali do zdaj, bomo pa še mi. Oziroma vsi smo tako delali, če govorimo v prvi osebi, ker ste že bili na vladi. Vsi smo tako delali do zdaj in bomo tako delali še naprej. In ne, dovolj je bilo tega! Jaz ne dvomim, da ste sposobni izpeljati en transparenten razpis za rešitev ne tako kompleksnega problema, kot je sistem za arhiviranje. Veste, banke morajo arhivirati za najmanj deset let vse transakcije in imajo te arhivske sisteme zelo dobro urejene. Mimogrede, eno vrhunskih podjetij na tem področju je bilo v preteklosti slovensko podjetje, na prelomu tisočletja. Slovensko podjetje je s svojimi programskimi rešitvami bilo vrhunsko na tem področju. Ampak tako pač je, kajne, gremo po domače naprej. Ni važno, koliko zadeva stane, važno, da se špara. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa. </font><br/>
<font size="4">	Kolega Luka Mesec, izvolite, imate besedo. </font><br/>
<br/>
<font size="4">	</font><b><font size="4">LUKA MESEC (PS Levica): </font></b><font size="4">Hvala lepa.</font><br/>
<font size="4">	Gospod Predalič, tudi mene niste prepričali. Dejstvo je, da se je kot edini prijavitelj na ta razpis prijavilo podjetje Andreja Marčiča. In dejstvo je, da je bil pogoj za prijavo na razpis obisk na nekakšnem informativnem dnevu, ki ste ga organizirali tretji dan od objave razpisa. Se pravi, vsi tisti, ki bi se lahko prijavili na ta razpis, pa slučajno tista dva dneva pač niso gledali javnih objav, so bili že diskvalificirani, ker niso prišli na informativni dan. To jasno kaže na to, že to je dovolj velik indic, da je bil ta razpis očitno pisan na kožo enemu prijavitelju, ki je verjetno tudi dobil informacije s strani svojega prijatelja predsednika Vlade, da ta razpis obstaja in naj se prijavi. </font><br/>
<br/>
<b><font size="4">17. TRAK: (DAG) – 10.20</font></b><br/>
<br/>
<b><font size="4">	</font></b><font size="4">(nadaljevanje) Ampak to in ta golf na Mavriciju, kjer se družijo očitno že 17, 18 let Janez Janša in dobavitelji v zdravstvu, je samo povod v to debato, ki jo imamo danes. Tu se je treba vprašati o širši zgodbi, treba je pogledati gozd. Ena glavnih tem, ki jih je SDS zadnja leta naslavljal, je bilo slovensko zdravstvo. Slovensko zdravstvo je bil eden od light motivov te stranke in ni minil teden, da ta stranka ne bi rohnela čez korupcijo v zdravstvu, da v njihovih medijih ne bi brali o zarotah Udbe Janeza Zemljariča in tako naprej. Da ne bi brali moraliziranja o tem, kako odtekajo milijoni evrov v žepe dobaviteljev medicinske opreme in materiala. In nekateri v tej stranki so si na teh temah zgradili kariero – Jelka Godec, na primer. V prejšnjem mandatu je vodila komisijo za preiskavo nabave žilnih opornic, v tem pa preiskovalko o otroški kardiologiji in nabavi medicinskih materialov. Ampak kar hočem reči, zdravstvo je eden od light motivov te stranke in korupcija v zdravstvu je v bistvu tarča, v katero ciljate. Hkrati, ko to počnete javno, pa vaš predsednik stranke očitno že 17, 18 let prav s temi dobavitelji medicinske opreme in materiala, ki so zaslužili po 200 milijonov oziroma naredili prometa po 200 milijonov in tako naprej s slovenskim javnim zdravstvom, dopustuje na Mavriciju. Mislim, da to spremeni perspektivo, skozi katero moramo gledati na vašo retoriko o zdravstvu. Vprašanje je, zakaj točno te teme odpirate in ali se te teme odpirajo po dogovoru predsednika stranke SDS Janeza Janše z izbranimi dobavitelji v zdravstvu, Andrejem Marčičem in Božom Dimnikom, ki sta očitno v njegovem ožjem krogu. Če z nekom hodiš od leta 2003 naprej na počitnice, mislim, da tu govorimo o zelo ozkem prijateljskem krogu. Jaz ne vem, s kom sem hodil 18 let na počitnice zapored, še s starši ne v bistvu. Da ti hodiš 18 let, to pomeni, da so ti ljudje vseskozi na vezi in da imajo vpliv na to, katere teme in zakaj točno jih bo tangirala SDS v parlamentu. Tako je treba to razumeti. Se pravi, ne da vi napadate dobavitelje v zdravstvu na splošno, ne, ne, vi streljate v tarče, kot je Janez Zemljarič, zato da bi pozornost javnosti obračali k njemu, hkrati pa, kot je prej lepo Janja Sluga povedala, s tem počistite svojo stran ulice, da lahko Andrej Marčič in Božo Dimnik mirno sklepata posle s slovenskim javnim zdravstvenim sistemom, ker so vse oči uprte na drugo stran. Tako je treba to gledati. In za to ni nemalo dokazov. Če mogoče malo povzamem. Andrej Marčič je lastnik štirih podjetij, ki imajo v lasti večje premoženje, ki ga dejansko uporablja on osebno, več jaht Brioni, zasebno letalo, velik vozni park luksuznih avtomobilov mercedes GLS in BMW. Ne vem, ali ima Janez Zemljarič tako premoženje. Božo Dimnik je lastnik podjetja Medias International, ki je v lasti sicer Dijane Dimnik, njegove hčerke, in je z UKC Ljubljana in drugimi zdravstvenimi institucijami ustvarilo za 200 milijonov evrov prihodkov. Se pravi, glavni biznis dela z UKC Ljubljana in s slovenskim javnim zdravstvom. In ta dva človeka, ki sta si svoje premoženje ustvarila na biznisu s slovenskim javnim zdravstvom in sta dobavitelja medicinske opreme in materiala v zdravstvu, sta najboljša prijatelja predsednika stranke, ki iz tedna v teden že več let moralizira o tem, kako nam odteka denar iz javnega zdravstvenega sistema v roke dobaviteljev medicinske opreme in materiala. Točno teh, ki si lastijo, če ponovim, več jaht Brioni, zasebno letalo in velik vozni park luksuznih avtomobilov mercedes GLS in BMW. Kdo je to plačal? </font><br/>
<br/>
<b><font size="4">18. TRAK: (DAG) – 10.25</font></b><br/>
<br/>
<b><font size="4">	</font></b><font size="4">(nadaljevanje) To je plačalo slovensko zdravstvo. In da je nekdo take marže tam ustvaril, pomeni, da je verjetno, kot se temu na Gorenjskem reče, z vilicami pisal račune, ko jih je izdajal. Pa to ni edini paradoks. Paradoksov je tu cel kup. Recimo, Jelka Godec, ki je bila obraz te stranke, ko je govorila o korupciji v zdravstvu, je svojo preiskovalko o otroški kardiologiji in nabavi medicinskih materialov, s čimer se je ukvarjala, preden ste dobili Vlado, prekinila in kaj je bil njen prvi projekt – na ministrstvu je bila zadolžena za urejanje poslov z ventilatorji na GenePlanetu, ki je zaslužil 8 milijonov evrov za neprimerne ventilatorje. Se pravi, Jelka Godec, velika borka proti korupciji v zdravstvu, hop, skoči na ministrstvo, uredi posel z GenePlanet, 8 milijonov evrov javnega denarja gre v nič za ventilatorje, ki niso uporabni za zdravljenje covida. </font><br/>
<font size="4">	Pa če grem naprej. Prej sem že omenjal Janeza Zemljariča. S prstom kažete v Janeza Zemljariča in v Udbo, hkrati pa vaš predsednik stranke Janez Janša že desetletja prijateljuje z Božom Dimnikom, nekdanjim registriranim sodelavcem Udbe. Potem pravite, da je Zemljarič klical Šabedra, ko je bil ta še direktor UKC Ljubljana, in tam poskušal urediti posel za izvajalca pri vzdrževanju informacijske opreme. Glej ga, zlomka, dobite Vlado, Božo Predalič postane generalni sekretar, kaj se zgodi – prirejen razpis z informativnim dnevom tretji dan po objavi za prenovo informacijske opreme, pisan na kožo enemu dobavitelju, slučajno enemu od bližnjih prijateljev predsednika vaše stranke. To, kar ste očitali Šabedru, ste naredili sami, za 11 milijonov evrov. 	Potem pravijo, da so težava javne nabave v zdravstvu, ampak cela covid kriza kaže, kako nizko ste spustili kriterije za javne nabave v zdravstvu. Od tega, kako ste dobavljali hitre teste, do tiste zgodbe z Lukom Lahom in drugimi, temi piramidnimi fanti, ki so zaslužili s piramidnimi shemami in zdaj služijo s posli z državo, do konec koncev GenePlaneta in neuporabnih ventilatorjev. In zelo pogosto poslušamo, kako rohnite čez Zakon o javnem naročanju, ki naj bi ga bilo treba spremeniti. In glej ga, zlomka, ko dobite Vlado, popravite s protikoronskimi paketi ta zakon na hitro. In kaj je vaš popravek – zvišate mejno vrednost naročil, po kateri je treba javno objaviti javno naročilo na portalu, in sicer z 20 na 40 tisoč evrov za gradnje, na splošnem področju pa s 40 na 80 tisoč evrov. To je bil vaš popravek Zakona o javnem naročanju. Stvar ste naredili še bolj nepregledno, kot je bila prej, ker ste podvojili mejno vrednost, po kateri je sploh treba javno naročilo javno objaviti. Tako vse te vaše kritike, vse to moraliziranje je treba očitno brati, ne kot kritike, ki prihajajo zato, ker bi hoteli stanje popraviti, ampak v resnici kot program vaše stranke. Ja, seveda, želite si, da denar še naprej odteka iz javnega zdravstva v roke dobaviteljev medicinske opreme in materiala; kako da ne, saj so najboljši prijatelji predsednika vaše stranke. Pravite, nek Udbaš je poklical nekoga, zato da bi tam dobil posel za informacijski sistem, sami naredite isto, ko pridete na Vlado. Tako to gre. </font><br/>
<font size="4">	Če grem zdaj še za stopnjo višje pogledati, kaj se dogaja. V bistvu, kar se nam dogaja, je naslednje. Slovenija je bila skozi tranzicijo do določene mere sprivatizirana. Obstajajo pa sistemi, kjer privatni kapital še ni vstopil zares. En tak sistem je javno zdravstvo, drugi tak sistem je pokojninski sistem. Tam se obračajo milijarde, ki so milijarde javnega denarja, bolj ali manj regulirane; kolikor odteka v zasebne žepe, odteka s korupcijo, čudnimi javnimi naročili in podobnimi stvarmi. </font><br/>
<br/>
<b><font size="4">19. TRAK: (DAG) – 10.30</font></b><br/>
<br/>
<b><font size="4">	</font></b><font size="4">(nadaljevanje) Ampak, tendenca očitno je, da iz tega nastane biznis. Drugače si ne morem razlagati dejstva, da ste zdravstvenim zavarovalnicam, ki ponujajo dopolnilno zdravstveno zavarovanje, med covid krizo dopustili, da še naprej izdajajo položnice vsakemu državljanu po 36 evrov na mesec, kljub temu, da se zdravstvenih storitev, ki naj bi jih državljani s tem denarjem plačali, dolge mesece sploh ni izvajalo. Na ta način se je ustvaril primarni kapital v zdravstvu in na ta način se je zdravstvo začelo privatizirati. Že vidimo, da rastejo storitvene klinike okrog javnega zdravstva. Vidimo, kako so obogateli tisti zdravniki, ki so dobili koncesije že, recimo, v prvi Vladi Janeza Janše, recimo Marko Bitenc, ki je bil preferenčna izbira te Vlade kot izvajalec hitrih testov. In tako dalje. </font><br/>
<font size="4">	In naprej, zdravniki dvoživke. Ogromno smo v zadnjih letih povedali o tem, kako nemoralno je, da ti delaš v javnem sektorju, pa se tam štempljaš in greš delat k privatniku. Ampak kar se je zgodilo v tej Vladi ali pa pod to Vlado, nam je pa zaprlo usta. Na ortopedski kliniki smo videli, da so se zdravniki prihajali lažno štempljati že dopoldan in dopoldan, v dopoldanskem času, medtem ko so bili prijavljeni v javnem sektorju, delali pri privatnikih. Zdravniki dvoživke so izven svoje ustanove samo v letu 2019 oddelali preko 64 tisoč ur, to je 8 tisoč delovnih dni. In eden od teh zdravnikov je bil tako neodgovoren do svojega dela, da je odletel operirat v Afriko, od tam prišel okužen, nadaljeval z delom in ogrožal paciente. Na ta problem opozarjamo že ves čas, ampak ta Vlada proti temu ni naredila ničesar. Pa je to spet eden od načinov, kako odteka javni denar, denar, ki bi moral iti za delo zdravnikov, na nepravičen način v privatne roke. Namreč, zanje očitno službe v javnem sektorju niso nič več od sinekure. </font><br/>
<font size="4">	In konec koncev, kar zdaj poskušate, ko je ta sistem razrahljan, ko ste ga dolga leta s svojimi kritikami napadali, verjetno po dogovoru s temi dobavitelji zdravstvene opreme in materiala, poskušate ukiniti skupščino Zavoda za zdravstveno zavarovanje Slovenije, s tem vreči ven predstavnike zavarovancev in tam uveljaviti čisto zavarovalništvo, kjer bi seveda imela glas tudi vaša Vlada. Na ta način bi dobili kontrolo nad tem, kako se bodo pretakale milijarde evrov, ki jih državljani plačujemo za zdravstveno zavarovanje. </font><br/>
<font size="4">	Če potegnem črto, mislim, da je to tema, ki jo bo treba globoko raziskati – koliko daleč gredo lovke dobaviteljev medicinske opreme in materiala, zdravnikov dvoživk in drugih zaslužkarjev v javnem zdravstvu skozi SDS. Namreč to, kar smo danes videli oziroma kar je bil danes začetek debate, tale razpis na generalnem sekretariatu Vlade in golf na Mavriciju, to je samo vrh ledene gore, ki se je pokazal. Pod gladino pa obstaja zelo verjetno zelo zanimiva zgodba o korupciji, o odtekanju milijonov javnega denarja, in to na najbolj ostuden način, tako da vrh te stranke, ki to počne, hkrati točno o teh praksah ves čas moralizira. Mislim, da je to ena od ključnih zadev, ki jih bo treba raziskati pred volitvami, da se bodo lahko ljudje pametno odločili, koga voliti in koga raje ne. </font><br/>
<font size="4">	Sklepe bomo seveda podprli, razen tega, ki ga je predlagal SDS, ker je še en poskus, kako pozornost preusmeriti drugam. </font><br/>
<br/>
<b><font size="4">20. TRAK: (DAG) – 10.35</font></b><br/>
<br/>
<b><font size="4">	</font></b><font size="4">(nadaljevanje) Generalni sekretar Vlade, ki je danes tukaj zaradi tega, ker obstajajo zelo jasni indici ali pa zelo pomenljivi indici, da je odgovoren za nek po možnosti koruptiven posel, poskuša pokazati na vse svoje predhodnike, češ, glejte prejšnje generalne sekretarje Vlade. Tipično, s prstom kažete na druge, zato da ne bi vem gledali pod prste, kaj počnete vi. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	Želi besedo še kdo? Ugotavljam, da ne. V imenu predlagatelja, kolega Robert Pavšič, izvolite, imate besedo.</font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Moram reči, da sem kar malo presenečen, no. Se pričakoval vsaj eno besedo, vsaj da bi vložili predlagani sklep, sem pričakoval, vsaj to. Aja, saj mogoče bo še priložnost kasneje. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Če dovolite, kolega Pavšič, prej sem povedal, da bomo o dodatnem sklepu glasovali in razpravljali na koncu. </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Hvala. </font><br/>
<font size="4">	Če sklenemo današnjo uro in 40 minut dolgo razpravo, moram reči, da sem kar malce razočaran, glede na, ne pomanjkanje, ampak ničnost argumentov z druge strani, niti poskusa razlage niti poskusa demantija. Tisto, kar smo pa slišali, je bilo skrajno neprepričljivo. In danes lahko sklepamo naslednje: Andrej Marčič, lastnik IT podjetja Marand, je v zadnjih 20 letih skupaj s povezanimi družbami samo s proračunskimi porabniki ustvaril več kot 100 milijonov evrov prihodkov; podjetje Medias International v lasti Dijane Dimnik, ki se ukvarja s prodajo medicinske opreme in materiala, pa je preko poslov z UKC Ljubljana in drugimi zdravstvenimi institucijami ustvarilo za 200 milijonov evrov prihodkov. Marčičevo podjetje tudi v času trenutne Vlade, ki jo vodil Janez Janša z Novo Slovenijo in SMC ter Desusom, uspešno posluje z državo. Lani jeseni je generalni sekretariat Vlade, ki ga je tedaj vodil danes edini prisotni Božo Predalič, objavil dva razpisa, na katerega se je kot edini ponudnik prijavilo Marčičevo podjetje Integralis. Šlo je za celovito prenovo podatkovnega centra in nadgradnjo sistema za varnostno arhiviranje. Torej, to je točno tisto, kar ste tudi prej želeli relativizirati – ni šlo za enostavno preprodajo neke opreme, ampak za celovito storitev. In ja, to je samo vrh ledene gore. V zadnjih nekaj dnevih se je pojavila še zgodba z dvema milijonoma in Nacionalnim inštitutom za javno zdravje, kjer ste po dveh direktorjih uspešno nastavili svojega. Če se spomnimo samo v zadnjem letu dni nekaterih nabav zaščitne medicinske opreme, recimo, 30 milijonov, dobrih 30 milijonov je ustvarilo prometa z državo podjetje, ki je do takrat prodajalo pisarniški material, pisarniško opremo, in je bilo povsem slučajno povezano z Novo Slovenijo, povsem slučajno, in s predsednikom Nove Slovenije. Potem se spomnimo samo jeseni in pozimi nabave hitrih testov. Na hitro kupljeno podjetje in na hitro je ta posel omogočil nekdo, ki tudi prihaja iz IT posla. In to so vse te podrobnosti, ki se seštevajo in ustvarjajo neko končno sliko. Da ne govorimo o 8 milijonih evrov za medicinsko opremo, predihovalnike, ki jo je kupilo podjetje, ki se s tem dejansko ukvarja, ampak ti predihovalniki so bili neuporabni za covid bolnike. Nekateri so še vedno danes v skladiščih, za druge smo pa šele oktobra, torej pol leta po nabavi, dobili ustrezno dodatno opremo, ki bi mogoče celo omogočila umetno ventilacijo covidnih bolnikov, ki bi to potrebovali. In če to niso znaki za korupcijo, so definitivno znaki za totalno nesposobnost te Vlade, da bi karkoli izpeljala tako, da ne bi bilo vsaj suma, če ne drugega. </font><br/>
<br/>
<b><font size="4">21. TRAK: (DAG) – 10.40</font></b><br/>
<br/>
<b><font size="4">	</font></b><font size="4">(nadaljevanje) In jasno je, da je predsednik Vlade Janez Janša v to vpleten. Obstaja fotografija. Obstaja fotografija z dvema človekoma in oba sta bila prej omenjena, eden je ustvaril 100 milijonov, drugi pa 200 milijonov evrov prometa z državo. In še ko ste bili na sekretariatu Vlade, niste imeli tega denarja za izpeljavo teh poslov, ampak ste ga prerazporedili in na koncu podpisali pogodbe. Tako ste še kako prekleto odgovorni za oboje. </font><br/>
<font size="4">	V LMŠ in opoziciji se bomo borili, prvič, da tozadevne prakse preprečimo, in drugič, kar je tudi zelo pomembno, da te prakse končno enkrat dobijo epilog in da gredo odgovorni tja, kamor sodijo, ali v zgodovino ali pa še kam drugam. Zato smo predlagali štiri sklepe, postopkovno smo se sicer kot komisija odločili, da bomo o zadnjem, četrtem predlaganem sklepu razpravljali in glasovali, ko bo prisoten predsednik Vlade Janez Janša. Sklepi pa se glasijo: </font><br/>
<font size="4">	»1. Komisija za nadzor javnih financ predlaga Komisiji za preprečevanje korupcije, da preveri, ali je Janez Janša v obdobju, ko je bil funkcionar, prijavil stike s predstavniki, lastniki ali lobisti podjetij, ki so med večjimi dobavitelji javnim zdravstvenim zavodom in drugim proračunskim porabnikom.</font><br/>
<font size="4">	2. Komisija za nadzor javnih financ poziva Vlado, da Državnemu zboru v roku 7 dni posreduje pogodbe za nadgradnjo sistema za varnostno arhiviranje, sklenjene med podjetjem Integralis, d.o.o., in Generalnim sekretariatom Vlade Republike Slovenije, ki jih je podpisal takratni generalni sekretar Vlade Božo Predalič.</font><br/>
<font size="4">	3. Komisija za nadzor javnih financ priporoča Računskemu sodišču, da prednostno opravi revizijo preglednosti, smotrnosti, gospodarnosti in učinkovitosti porabe javnih sredstev pri sklenitvi pogodb za nadgradnjo sistema za varnostno arhiviranje med podjetjem Integralis, d.o.o., in Generalnim sekretariatom Vlade Republike Slovenije.« </font><br/>
<font size="4">	Še enkrat pa se resnično sprašujem, kje je predsednik Vlade samo v zadnjem tednu dni. Niso ga zanimali ne otroci, preden so šli v šolo, ni ga zanimala ne nevarnost ponovnega vzpona neonacističnih gibanj in kot aktualno in očitno ga ne zanimajo tudi zelo, zelo hude obtožbe o njegovem koruptivnem delovanju. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	S tem zaključujem razpravo. </font><br/>
<font size="4">	Preden preidemo na odločanje najprej o sklepu predlagateljev in potem še o dodatnem sklepu, mi dovolite pojasnilo, in sicer v zvezi z dopisom, ki nam ga je gospod Marčič poslal včeraj zvečer, poslano je bilo preko glavne pisarne oziroma na Komisijo za nadzor javnih financ. Gospod je mene kot predsednika vljudno naprosil, da »pisni prispevek, ki verjamem, da bo marsikaj pojasnil in osvetlil, ne le razdelite, ampak tudi preberete na seji.« Jaz tega nisem naredil v uvodu, pa bi želel pojasniti, zakaj. Prvič zato, ker ta zapis obsega pet in pol strani, pa to niti ni težava, ker če bi se o tem strinjali, bi z veseljem pojasnilo prebral. Glede na postopkovni predlog, ki pa je bil potem tudi sprejet, sem se odločil, da je bolj prav, da to gospod Marčič naredi sam takrat, ko bo sklicano nadaljevanje seje. Upam, da to moje ravnanje razumete in ga podpirate. </font><br/>
<font size="4">	Zdaj pa prehajamo na odločanje najprej o predlogih sklepov predlagateljev, potem pa še o dodatnem sklepu Poslanske skupine SDS, kjer bom pa najprej pri tem četrtem dal besedo gospodu Veselu, predsedniku Računskega sodišča, da se opredeli do predlaganega sklepa. </font><br/>
<font size="4">	Torej, prehajamo na odločanje o sklepih predlagateljev seje pod številko 1. Ali ga je treba prebrati, glede na to, da je kolega Pavšič ravnokar prebral vse tri? (Ne.) </font><br/>
<br/>
<b><font size="4">22. TRAK: (DAG) – 10.45</font></b><br/>
<br/>
<b><font size="4">	</font></b><font size="4">(nadaljevanje) Želi kdo razpravljati o teh sklepih? (Tudi ne.) Zaključujem razpravo in prehajamo na glasovanje o predlogu sklepov. Želi kdo obrazložiti glas? (Tudi ne.) Glasujemo. Ne? </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Se opravičujem, nisem slišal, o katerem sklepu glasujemo zdaj? O prvem, torej o sklepu predlagatelja. Hvala lepa. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Bom ponovil. Najprej bomo glasovali – kar sem povedal zdaj že dvakrat – o prvih treh sklepih, ki so navedeni v zahtevi. Če želite, jih lahko preberem. (Ni potrebe.) 	Prehajamo na glasovanje o prvem sklepu predlagateljev. Glasujemo.</font><br/>
<font size="4">	Kdo je za? (9 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<font size="4">	Prehajamo na odločanje o drugem sklepu predlagateljev seje. Ga preberem? (Ni potrebe.) Želi kdo razpravljati ali obrazložiti glas? (Ne.) Glasujemo.</font><br/>
<font size="4">	Kdo je za? (8 članov.) Kdo je proti? (1 član.) </font><br/>
<font size="4">	Ugotavljam, da je sklep sprejet. </font><br/>
<font size="4">	Prehajamo na glasovanje o tretjem sklepu predlagateljev. Tudi tega ni treba prebrati, kajne? Želi kdo obrazložiti svoj glas? (Ne.) Glasujemo. </font><br/>
<font size="4">	Kdo je za? (9 članov.) Kdo je proti? (Nihče.)</font><br/>
<font size="4">	Ugotavljam, da je tudi tretji sklep sprejet.</font><br/>
<font size="4">	Zdaj pa prehajamo še na glasovanje o dodatnem sklepu Poslanske skupine SDS, ki ga bom prebral: »Komisija za nadzor javnih financ priporoča Računskemu sodišču, da prednostno poda mnenje o neodgovornem in negospodarnem ravnanju tistih generalnih sekretarjev, ki niso pravočasno pristopili k obnovi IT tehnologije.« </font><br/>
<font size="4">	Preden začnemo razpravo, bi najprej dal besedo gospodu Veselu, predsedniku Računskega sodišča, da se opredeli do sklepa. </font><br/>
<br/>
<font size="4">	</font><b><font size="4">TOMAŽ VESEL: </font></b><font size="4">Hvala lepa, gospod predsednik. Če vas pravilno razumem, želite, da pokomentiram predlog tega sklepa. Vendar bi se vrnil na začetek, ker sam razumem, da sem nenazadnje tudi vabljen zaradi razprave o eventualnih potencialno koruptivnih lobističnih stikih aktualnega predsednika Vlade s potencialnimi dobavitelji v zdravstvenem sistemu. In če te vaše sklepe, ki ste jih sprejeli in na nek način zavezujejo Računsko sodišče iz tega razloga, ker 25. člen Zakona o Računskem sodišču eksplicitno navaja, da je Računsko sodišče dolžno opraviti vsaj pet revizij na predlog poslancev oziroma delovnih skupin Državnega zbora, od tega prednostno seveda tudi od Komisije za nadzor javnih financ, je verjetno precej logično, da bo Računsko sodišče ta predlog realiziralo, razen v primeru, če bi Računsko sodišče v nadaljevanju dobilo še veliko več predlogov; letos jih seveda nismo prejeli ravno veliko. Kakorkoli že, pa vendar moram reči, da bo težko pričakovati od Računskega sodišča, da bi naravnost detektiralo povezavo s ciljem današnje seje in predlogom, ki ste ga sprejeli, kvečjemu bi lahko opravilo revizijo pravilnosti, smotrnosti nabave IT opreme oziroma sistemov v generalnem sekretariatu Vlade, ki ga eksplicitno navajate v svojem predlogu. </font><br/>
<font size="4">	Pri tej reviziji je v navadi tako, da pri revizijah javnega naročanja, ki imajo cilj tako pravilnost kot gospodarnost oziroma smotrnost, se Računsko sodišče opredeli do vseh faz v posameznem </font><br/>
<font size="4">	</font><br/>
<b><font size="4">23. TRAK: (DAG) – 10.50</font></b><br/>
<br/>
<b><font size="4">	</font></b><font size="4">(nadaljevanje) postopku, in sicer v predrazpisni fazi, kjer se je treba opredeliti do zagotavljanja potrebnih sredstev in identifikacije potreb po oddaji tega javnega naročila, in v kontekstu tega je mogoče pričakovati tudi, da se opredeli Računsko sodišče do vprašanja, zakaj je bilo v nekem določenem časovnem obdobju pred objavo razpisa to treba storiti, so bila zagotovljena sredstva, in v okviru te presoje, ali je bilo to treba storiti, se lahko Računsko sodišče opredeli tudi do ugotavljanja potreb v nekem prejšnjem časovnem obdobju, kar je seveda razumno. Ukvarja se lahko tudi, jasno, z razpisno fazo in kasneje tudi v porazpisni fazi, kjer gre pravzaprav za realizacijo naročila. Pomembno je, da se ne opredelimo zgolj do razpisne faze, ampak tudi samo realizacijo naročila, s čimer se pa Računsko sodišče redno ukvarja. </font><br/>
<font size="4">	Prej je bilo v razpravi izraženo vprašanje, ali Računsko sodišče razpolaga z znanjem za takšne revizije. Lahko vam rečem, da ja, izvajamo revizije IT sistemov. Nenazadnje smo se večkrat opredelili tudi do problematike eZdravja in nekaterih drugih informacijskih sistemov, ki jih je tudi vaša komisija obravnavala; pri tem ne vidim nobene velike težave in posebnega izziva se opredeliti do takšne revizije oziroma takšno revizijo izvesti. </font><br/>
<font size="4">	Samo izkoriščam to priložnost, pa ne na ciničen način, ampak bistveno bolj učinkoviti bi bili, če bi prišlo do sprememb Zakona o Računskem sodišču, ki jih je Računsko sodišče predlagalo leto dni nazaj, ker ravno iz razloga, da bi lažje in hitreje opravili svoje delo, ko gre za res ozko usmerjene revizijske cilje v povezavi z enim ali pa nekaj razpisi, pa žal do teh sprememb zakona ni prišlo. Tako bo verjetno trajalo nekaj časa, da Računsko sodišče opravi to svojo nalogo, kot vam je že jasno. Opravilo jo bo pa definitivno na izjemno objektiven način, o tem ni nobenega dvoma, zlasti zaradi tega, ker opažam, da je sedanji predsednik Vlade izražal neko resnično visoko stopnjo hipersenzibilnosti do vsake moje izrečene besede. Tako, če bo prišlo do te revizije, bo v katerem obsegu storjeno na morda še bolj objektiven način, kot je sploh teoretično možno. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa tudi vam za to dodatno pojasnilo. </font><br/>
<font size="4">	Želi kdo razpravljati o predlogu sklepa? Kolega Franc Breznik, izvolite, imate besedo. </font><br/>
<br/>
<font size="4">	</font><b><font size="4">FRANC BREZNIK (PS SDS): </font></b><font size="4">Najlepša hvala, gospod predsednik. </font><br/>
<font size="4">	Torej, mi smo pripravili sklep, ki ga je že vsaj v osnovi napovedal tudi dr. Predalič. Kot ste danes ugotovili, se nismo oglašali zato, ker je sam namen seje skoraj neresen, bolj paše v kako Pavlihovo pratiko ali pa kak satiričen del v mariborskem Večeru. Necenzurirano, v lastništvu nekoga, ki je obsojen kriminalec, ki je izčrpaval podjetja in predvsem invalidska podjetja. Sam prihajam iz Lenarta, lahko si pridete pogledat, kako zgledajo njihove smeti, kako zgleda invalidsko podjetje, kjer invalidi dobesedno z golimi rokami kopljejo po komunalnih odpadih, seveda za minimalno plačo, kako zaudarja po celem Lenartu. In iz tega dobičkonosnega posla potem človek, ki je obsojen kriminalec, kupuje celo vrsto revij. In prav portal Necenzurirano je pripravljen točno na način, da širi laži in insinuacije, in da se ga potem, ko bo sledila cela vrsta serijskih tožb, zapre čez noč. Ostali to povzemajo, in to je tak sistem tega mafijskega novinarstva. To je mafijsko novinarstvo. 	In če zdaj pogledate vse skupaj, kaj je tu danes zbrano, iz česa ste povzemali. Še celo tisti levi mediji, ki imajo neko stopnjo neke novinarske integritete, tega niso povzemali, ker jih je dobesedno strah takšnega pisana. 17 let nazaj je nekdo igral nekje golf. Pa saj to je, glejte… Kaj naj sploh… Nimamo skoraj komentarja, kolegi so tiho. Bilo bi skoraj smešno, kljub temu na žalost ni smešno, ker se to dogaja v Državnem zboru. In glejte, da ne bi bilo kakršnegakoli dvoma, spoštovane kolegice in kolegi, nismo nasprotovali </font><br/>
<br/>
<b><font size="4">24. TRAK: (DAG) – 10.55</font></b><br/>
<br/>
<b><font size="4">	</font></b><font size="4">(nadaljevanje) nobenemu sklepu, smo se vzdržali. Edini, ki je nasprotoval, je pa gospod Pavšič, pri drugem sklepu. Dajte se vsaj malo koncentrirati. Ne rečem, po vsej verjetnosti se mu je zgodila napaka. Torej, mi sami predlagamo, da Komisija za nadzor javnih financ priporoča kot sklep Računskemu sodišču, da prednostno poda mnenje o neodgovornem in negospodarnem ravnanju tistih generalnih sekretarjev, ki niso pravočasno pristopili k obnovi IT tehnologije. Spoštovani kolegi, mogoče ne veste, ampak Slovenija predseduje Evropski uniji. Jaz bi zahteval in lastnega sekretarja vprašal po zdravju in predsednika Vlade, če ne bi tako zastarele IT opreme zamenjali pred predsedovanjem in se dobro pripravili na predsedovanje. Po tej seriji, kar ste danes razlagali, mislim, da bi bilo treba celo vrsto sej sklicati za vse, kar je Vlada naredila zato, da smo se odlično pripravili na predsedovanje Evropski uniji. Enajst let stari serverji! Ali si vi predstavljate, kako hitro danes napreduje tehnologija v računalniškem svetu? In Vlada, ki ima kot svoj ključen cilj reformo, digitalizacijo javnega sektorja, pospešitev, narediti boljše poslovno okolje, po vsej verjetnosti mora začeti pri sebi. In nimamo nobenih problemov, poglejte, da Računsko sodišče pregleda, karkoli je. Ampak naj pregleda tudi prejšnje generalne sekretarje vlad, naj pregleda sekretariat pod drugimi, kako so takrat potekala ta javna naročila, na kakšen način, s kakšnimi pritožbenimi postopki, kako so ti tekli, če so bili. In zaradi tega mislim, da je treba tudi to narediti. Če je pri vseh vas, ki ste prišli na sejo, kolegice in kolegi, neka resnicoljubnost, da zadevi pridemo do dna. Nimamo nobenih problemov, spoštovani kolegi, nobenih problemov. Ampak, glejte, sklicati sejo zato, ker je nekdo 17 let nazaj nekje igral nek golf. Jaz sem igral polo, glejte, kjer se sučejo milijarderji, ne milijonarji. Golf lahko igra vsak, ki… / nerazumljivo/ Glejte, pustite. Z milijarderji sem bil na polu, ne milijonarji, glejte. Avtoparki zunaj so bili… da ne bom razlagal. Ni bilo avta izpod 200 tisoč evrov, Bentleyji, Rolls-Royce, da ne razlagam… </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Kolega Breznik, izredno neprijetno mi je zopet, ker vas moram opozarjati. Razpravljamo o predlogu sklepa, prosim, da… </font><br/>
<br/>
<font size="4">	</font><b><font size="4">FRANC BREZNIK (PS SDS): </font></b><font size="4">Točno to, glejte, spoštovani… </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">… razpravljate o vsebini. Verjamem, da se vozite z ne vem kakšnimi avtomobili oziroma mimo njih hodite, ampak razpravljamo o sklepu. Večkrat sem med razpravo vprašal, kdo želi razpravljati, in niste se prijavili k razpravi. Prosim, ostanite pri vsebini sklepa. Hvala. Nadaljujte. </font><br/>
<br/>
<font size="4">	</font><b><font size="4">FRANC BREZNIK (PS SDS): </font></b><font size="4">Torej, jaz sem na nek širši način obrazložil, zakaj smo mi ta sklep predlagali na glasovanje. In zdaj bo prišel trenutek resnice, ali ste za to, da se pregleda vse, vsaj javna naročila. In predlagamo tudi, če bo sklep potrjen, da se tudi Računsko sodišče v okviru svojih pristojnosti, torej tistih pet dodatnih revizij, ki jih ima na voljo, odloči za eno izmed teh. To je vse z naše strani. Kot vidite, nismo bili proti nobenemu sklepu, proti je bila samo lastna opozicija pri drugem sklepu. Tako je to zelo zanimivo, no. </font><br/>
<font size="4">	Toliko z naše strani. Najlepša hvala, tudi za vaše opozorilo, gospod predsednik. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa tudi vam. </font><br/>
<font size="4">	Najprej kolega Robert Pavšič, potem gospa Janja Sluga, če sem pravilno videl. Potem pa bi se k razpravi prijavil tudi sam. </font><br/>
<br/>
<font size="4">	</font><b><font size="4">ROBERT PAVŠIČ (PS LMŠ): </font></b><font size="4">Hvala, gospod predsednik.</font><br/>
<font size="4">	Človeku res pade kdaj koncentracija, ampak ne se bati, na koncu koncev je bil sklep izglasovan, torej ima enako težo, kot če bi glasoval tudi sam »za«. Me pa zanima, ne zanima, zelo zanimiva je pa argumentacija. Oni so ta sklep predlagali – če lahko nadaljujem v maniri gospoda Breznika -, ker golf lahko igra vsak revež. In takšno domačijsko pogajanje za posle je pač, zgleda, tako ponotranjena praksa, kot je bilo, recimo, dogovarjanje za nekaj palet čebule, medtem ko ste bili še sekretar na Ministrstvu za notranje zadeve. </font><br/>
<font size="4">	</font><br/>
<b><font size="4">25. TRAK: (DAG) – 11.00</font></b><br/>
<br/>
<b><font size="4">	</font></b><font size="4">(nadaljevanje) Torej, neko zasebno donacijo ste urejali med službenim delovnim časom, s službenim vozilom, pri zasebnem podjetju. </font><br/>
<font size="4">	Neresen današnji sklic. Ali je res neresno? Če obstaja fotografija, na kateri sta dva človeka, s katerima aktualni predsednik Vlade igra golf in sta v zadnjih 20 letih samo z državo ustvarila 300 milijonov evrov prometa. To je neresno, to je humoristično? To je dokazano. In niste ne utemeljevali, ne odgovarjali, ne pojasnjevali, še celo predsednik Vlade se očitno noče udeležiti tovrstnih srečanj s parlamentarci. Kako je argumentiran ta sklic seje, ne vem. Jaz se spomnim cele serije odborov, ki ste jih sklicali v SDS in so bili utemeljeni, ne z neko fotografijo, ki je dejansko dokaz, ampak z nekimi izmišljenimi analizami ali pa dogodki, ki ste jih objavljali na portalih, katerih solastniki ste tudi sami osebno. Tako mi ne govoriti, prosim, o neresnosti, celo o humornosti današnje seje - prekleto resna je današnja seja in prekleto resne so obtožbe. In vi pač nadaljujete s svojo relativizacijo. </font><br/>
<font size="4">	Kar se pa tega sklepa tiče, če ga sprejmemo, potem so bili vsi dosedanji generalni sekretarji Vlade neodgovorni in negospodarni, ker točno to ste napisali. Tako se tega ne da potrditi. In tudi prednostno nalagate to nalogo Računskemu sodišču. Tu ne gre za akutni problem. Akutni problem je nabava, ki jo je podpisal gospod Predalič. Ali so bili pa pretekli generalni sekretarji neodgovorni, celo negospodarni, pa ne more ugotoviti ta komisija. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa. </font><br/>
<font size="4">	Kolegica Sluga, izvolite. </font><br/>
<br/>
<font size="4">	</font><b><font size="4">JANJA SLUGA (PS NP): </font></b><font size="4">Hvala.</font><br/>
<font size="4">	Kolikor smo zdaj slišali pojasnil gospoda Vesela glede tega predlaganega sklepa, je torej to možno preveriti. Jaz moram reči, da nimam nobenih težav, da Računsko sodišče preverja vse in vsakogar, kjerkoli se zdi to komurkoli potrebno. Tudi nimam težav, da Računsko sodišče naredi to, kar tudi ta sklep nekako predlaga. Vendar pa, ta sklep je točno tisto, o čemer sem govorila prej v svoji razpravi. Točno tisto – kazanje s prstom na druge, vpitje, glejte jih, lopovi, vsi drugi so krivi, samo mi nismo. In je to točno ta manira, ki je pod črto lahko sklep kratke zgodbe, ki sem jo prej povedala in se nanaša na preiskovanje žilnih opornic, vpitje, kdo vse je kriv, v ozadju smo pa zdaj zelo jasno slišali in si lahko prebrali, kaj vse ves ta čas poteka. In ravno zato, ker je ta sklep točno to, kazanje s prstom na vse druge, mu bom nasprotovala. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa. Zdaj bi svoje mnenje povedal še sam. </font><br/>
<font size="4">	Tudi sam nimam nobenega zadržka, da Komisija za nadzor javnih financ priporoča predlagani sklep Računskemu sodišču. Vsi, ki smo – in verjamem, da smo tu vsi pozorno poslušali gospoda Vesela, ki je pojasnil vsaj v parih stavkih, kakšen je princip revizije, ki jo opravi Računsko sodišče. To, kar me moti oziroma kar me najbolj zmoti in potrjuje tudi to, kar je pred mano povedala tudi kolegica, je to, da prejudiciramo oziroma prejudicirate neodgovornost in negospodarnost ravnanj prejšnjih generalnih sekretarjev, ki pač niso pravočasno pristopili k obnovi tehnologije. Sam bi predlog, če bi bil napisan v obratni smeri, da rečem pod narekovaji »obratni«, se pravi, da </font><br/>
<br/>
<b><font size="4">26. TRAK: (DAG) – 11.05</font></b><br/>
<br/>
<b><font size="4">	</font></b><font size="4">(nadaljevanje) Računsko sodišče poda mnenje o odgovornosti in gospodarnem ravnanju, podprl. Zato pa imamo dve možnosti, da pač kot predlagatelj spremenite sklep ali pa da sklep naknadno oziroma poziv Računskemu sodišču v okviru pristojnosti, ki jih ima komisija, postavimo kot zahtevo za to, da se opravi revizija. Kot povedano na začetku, pa žal tega sklepa, zaradi tega, kar sem povedal, ne bom podprl.</font><br/>
<font size="4">	Želi še kdo besedo? (Ne.) </font><br/>
<font size="4">	Prehajamo na glasovanje o predlaganem sklepu. Menim, da ga ni treba ponovno prebrati. Glasujemo o sklepu Poslanske skupine SDS. Glasujemo.</font><br/>
<font size="4">	Kdo je za? (3 člani.) Kdo je proti? (9 članov.)</font><br/>
<font size="4">	Ugotavljam, da sklep ni sprejet.</font><br/>
<font size="4">	V skladu s prej sprejeto odločitvijo komisije prekinjam 30. nujno sejo. O nadaljevanju boste obveščeni s sklicem. Termin pa, kot rečeno, bomo poskušali prej uskladiti s predsednikom Vlade. Hvala lepa vsem. </font><br/>
<br/>
<b><font size="4">(SEJA JE BILA PREKINJENA 26. AVGUSTA 2021 OB 11.06.) </font></b>
</root>