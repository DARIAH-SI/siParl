<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>113. seja</b><br/>
<br/>
<b>(15. julij 2021)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 8.31.</b><br/>
<br/>
<b>1. TRAK: (DAG)</b><br/>
<b>	</b><br/>
<b>	PREDSEDNIK IGOR ZORČIČ: </b>Spoštovane kolegice in kolegi, gospe in gospodje! Začenjam 113. sejo Kolegija predsednika Državnega zbora. <br/>
	Včeraj sem vas obvestil, da bosta na dnevni red uvrščeni tudi naslednji točki dnevnega reda: a1) dogovor o sklicu izredne seje Državnega zbora, 4a) soglasje Kolegija predsednika Državnega zbora k spremembam in dopolnitvam Pravil o notranjem redu v Državnem zboru Republike Slovenije. Hkrati vam je bilo posredovano novo gradivo k 2. in 3. točki dnevnega reda. <br/>
	Obveščam vas, da Nik Prebil po pooblastilu nadomešča Braneta Golubovića. <br/>
<br/>
	Prehajamo na <b>A1 TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.</b><br/>
<b>	</b>Z dopisom za širitev dnevnega reda seje kolegija ste včeraj kot gradivo k tej točki prejeli zahtevo skupine 38 poslank in poslancev s prvopodpisanim Danijelom Krivcem za sklic izredne seje. <br/>
	V zvezi s sklicem izredne seje predlagam sledeče. Predlog dnevnega reda je določen z zahtevo in se glasi: točka 1, Predlog zakona o spremembah in dopolnitvah Zakona o orožju, tretja obravnava; Predlog zakona o spremembah in dopolnitvah Zakona o pravilih cestnega prometa, tretja obravnava; Predlog kandidata za ministra brez resorja, pristojnega za digitalno preobrazbo (točka 3). Datum: jutri, 16. 7. 2021, ob 12. uri do zaključka seje. Najava časa za razpravo: za poslanske skupine ena točka po tretjem odstavku 67. člena Poslovnika Državnega zbora, dopolnilna obrazložitev predlagatelja do 5 minut, razprava predlagatelja do 30 minut, 5 minut za dopolnilno obrazložitev predlagatelja predlogov zakonov, 30 minut za razpravo predlagatelja. <br/>
	Odpiram razpravo. Ni želje po razpravi, zato jo zaključujem.<br/>
	Na glasovanje dajem naslednji predlog sklepa: »Poslanske skupine k eni točki dnevnega reda izredne seje Državnega zbora najavijo čas v skladu s tretjim odstavkom 67. člena Poslovnika Državnega zbora.« Glasujemo.<br/>
	Kdo je za? (Vsi.) <br/>
	Ugotavljam, da je sklep soglasno sprejet.<br/>
	Na glasovanje dajem še naslednji predlog sklepa: »Predlagatelj ima pri 1. točki dnevnega reda za dopolnilno obrazložitev do 5 minut, za razpravo do 30 minut, za uvodno obrazložitev ima predlagatelj predlogov zakonov pri 2. in 3. točki na voljo do 5 minut, za razpravo do 30 minut.« Glasujemo.<br/>
	Kdo je za? (Vsi.)<br/>
	Ugotavljam, da je sklep soglasno sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br/>
<b>	</b>Predlog ste prejeli s sklicem seje kolegija. <br/>
	Razpravljali in odločali bomo o dveh predlogih za obravnavo predlogov zakonov po skrajšanem postopku. Najprej o tem, da se po skrajšanem postopku obravnava Predlog zakona o spremembah Zakona o zdravstveni inšpekciji. Želi besedo predstavnica Vlade? Mag. Janja Garvas Hočevar, imate besedo. <br/>
<br/>
	<b>MAG. JANJA GARVAS HOČEVAR: </b>Hvala, predsednik.<br/>
	Vlada Republike Slovenije predlaga Državnemu zboru, da predlog zakona obravnava po skrajšanem postopku, saj gre za manj zahtevne spremembe Zakona o zdravstveni inšpekciji. Predlaga se črtanje 4. člena, ki določa pogoje za imenovanje glavnega zdravstvenega inšpektorja. Glede imenovanja glavnega  inšpektorja Zdravstvenega inšpektorata, ki je organ v sestavi ministrstva, pristojnega za zdravje, bodo glede pogojev za imenovanje odslej veljale določbe Zakona o inšpekcijskem nadzoru. S predlagano spremembo se v skladu s 23. členom Zakona o zdravstveni dejavnosti usklajuje ureditev glede institucij, ki zagotavljata strokovno podporo <br/>
<br/>
<b>2. TRAK (VI) 8.35</b><br/>
<br/>
	(nadaljevanje) pri izvajanju inšpekcijskega nadzora. Usklajuje se tudi denarna valuta v kateri so predpisane globe. Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa. Odpiram razpravo. Ni želje. Zaključujem razpravo. <br/>
	Na glasovanje dajem naslednji sklep: Predlog zakona o spremembah zakona o zdravstveni inšpekciji se obravnava po skrajšanem postopku. <br/>
	Kdo je za? SMC, SNS, Narodnosti, NSi, SDS. <br/>
	Ugotavljam, da je sklep sprejet. <br/>
<br/>
	Prehajamo še na obravnavo predloga, da se po skrajšanem postopku obravnava predlog zakona o spremembah in dopolnitvah zakona o osebni asistenci. Želi besedo predstavnica Vlade? Imate besedo.<br/>
<br/>
<b>	MAG. JANJA GARVAS HOČEVAR:</b> Tudi tukaj vlada predlaga, da se obravnava predlog zakona po skrajšanem postopku. Z novelo zakona se odpravlja pomanjkljivosti. So se pokazale pri dosedanjem izvajanju zakona. Predvsem je potrebno uskladiti status izvajalca osebne asistence, saj samostojni podjetniki delujejo v skladu z zakonom o gospodarskih družbah za pridobivanje profita. Osebna asistenca pa je neprofitna dejavnost. Poleg tega je potrebno ponovno oceniti uporabnike, ki so že upravičeni do pravice do osebne asistence, saj se je izkazalo, da strokovne komisije niso ocenjevale po enotnih merilih. Hvala. <br/>
	<br/>
<b>	PREDSEDNIK IGOR ZORČIČ:</b> Hvala lepa.<br/>
	Odpiram razpravo. Ni želje, jo zaključujem. <br/>
	Na glasovanje dajem naslednji predlog sklep: Predlog zakona o spremembah in dopolnitvah zakona o osebni asistenci se obravnava po skrajšanem postopku. <br/>
	Kdo je za? SMC, SNS, Narodnosti, NSi, SDS, Desus.<br/>
	Ugotavljam, da je sklep sprejet. <br/>
	S tem zaključujem to točko dnevnega reda.<br/>
<br/>
	Prehajamo na <b>2. TOČKO DNEVNEGA REDA – TERMINSKI PROGRAM DELA DRŽAVNEGA ZBORA ZA SEPTEMBER 2021. </b><br/>
	Novo gradivo k tej točki ste prejeli včeraj z obvestilom o širitvi današnje seje kolegija. Odpiram razpravo. Želi kdo besedo? Ugotavljam, da ne. Zaključujem razpravo. Prehajamo na glasovanje. <br/>
	Na glasovanje dajem naslednji predlog sklepa: Sprejme se terminski program državnega zbora za september 2021.<br/>
	Kdo je za? SMC, SNS, Narodnosti, NSi, Nepovezani, Desus.<br/>
	Ugotavljam, da je sklep sprejet oziroma terminski program.<br/>
	S tem zaključujem to točko dnevnega reda. …/oglašanje iz klopi/ Še enkrat bomo glasovali, izjemoma. Torej, glasujemo o terminskem… Postopkovni predlog.<br/>
<br/>
<b>	DR. MATEJ TAŠNER VATOVEC (PS Levica):</b> Jaz sem malo skeptičen do majhnih izjem. Imamo Kolegij, trajal bo približno 15, 20 minut. In sedaj, ker nekoga ni bilo v dvorani bomo ponovili glasovanje. Če se to zgodi na enem odboru smo vedno vsi v luftu. Tako da, mislim, da ni ravno to skladno s postopkovnimi pravili. <br/>
<br/>
<b>	PREDSEDNIK IGOR ZORČIČ:</b> Se strinjam. Poglejte, ne moremo o istem glasovati. Bomo pa malo spremenili zadevo, in sicer bomo iz terminskega programa za september dali dol en predlog odloka, in sicer o ustanovitvi…, zadnji, ki je naštet, o ustanovitvi samostojnega visokošolskega zavoda visoke šole za upravljanje podeželja GRM Novo mesto. In ga dajem na glasovanje. Se pravi, glasujemo o spremenjenem terminskem programu. <br/>
	Kdo je za? SMC, SNS, Narodnosti, NSi, SDS, Desus, Nepovezani.<br/>
	Ugotavljam, da je spremenjen terminski program sprejet.<br/>
	S tem zaključujem to točko dnevnega reda. <br/>
 <br/>
<b>3. TRAK: (DAG) – 8.40</b><br/>
<br/>
<b>	</b>(nadaljevanje) Prehajamo na <b>3. TOČKO DNEVNEGA REDA – OKVIRNI TERMINSKI PROGRAM DELA DRŽAVNEGA ZBORA ZA OKTOBER 2021.</b><br/>
<b>	</b>Novo gradivo ste prejeli včeraj z obvestilom o širitvi dnevnega reda današnje seje. Predlagam, da se izvzeta točka, to je ta Predlog odloka o ustanovitvi samostojnega visokošolskega zavoda Visoke šole za upravljanje podeželja Grm Novo mesto, uvrsti na okvirni terminski program dela za oktober 2021. <br/>
	Odpiram razpravo. Ker ni želje po razpravi, jo zaključujem.<br/>
	Na glasovanje dajem naslednji predlog sklepa: »Sprejme se Okvirni terminski program dela Državnega zbora za oktober 2021, s predlagano spremembo.« Glasujemo.<br/>
	Kdo je za? (SMC, SNS, Narodni skupnosti, NSi, SDS, Nepovezani, DeSUS.)<br/>
	Ugotavljam, da je Okvirni terminski program dela Državnega zbora za oktober 2021 sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>4. TOČKO DNEVNEGA REDA – PREDLOG SKLEPA O SPREMEMBAH IN DOPOLNITVI SKLEPA O IMENOVANJU DELEGACIJ DRŽAVNEGA ZBORA V MEDNARODNIH PARLAMENTARNIH INSTITUCIJAH TER MEDNARODNIH ORGANIZACIJAH IN MEDNARODNIH TELESIH. </b><br/>
<b>	</b>Predlog sklepa ste prejeli s sklicem seje kolegija. <br/>
	Želi kdo besedo? Ugotavljam, da ne. 	<br/>
	Prehajamo na glasovanje o naslednjem predlogu sklepa: »Sprejme se Predlog sklepa o spremembah in dopolnitvi Sklepa o imenovanju delegacij Državnega zbora v mednarodnih parlamentarnih institucijah ter mednarodnih organizacijah in mednarodnih telesih.« Glasujemo.<br/>
	Kdo je za? (Vsi.)<br/>
	Ugotavljam, da je sklep soglasno sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>4.A TOČKO DNEVNEGA REDA – SOGLASJE KOLEGIJA PREDSEDNIKA DRŽAVNEGA ZBORA K SPREMEMBAM IN DOPOLNITVAM PRAVIL O NOTRANJEM REDU V DRŽAVNEM ZBORU REPUBLIKE SLOVENIJE.</b><br/>
<b>	</b>Gradivo, to so spremembe in dopolnitve pravil, ste prejeli včeraj z obvestilom o širitvi dnevnega reda seje kolegija. <br/>
	Želi besedo generalna sekretarka? <br/>
<br/>
	<b>URŠULA ZORE TAVČAR: </b>Mogoče samo dva stavka.<br/>
	Gradivo, v bistvu sprememba v 2. členu, ki se nanaša na 8. člen, je nekako rezultat tistega, kar smo se dogovorili na posvetu. Pri spremembi v 3. členu gre za kartice, kar je bilo tudi rezultat dogovora. 4. člen pa, kot veste, imamo v Pravilih o notranjem redu določeno tudi barvo in vrste identifikacijskih kartic in nekako imamo s tem težave, ker je treba te kartice ob vsakem začetku mandata spreminjati, ker jih ne vračajo posamezniki, in tudi zaradi inšpekcije za tajne podatke, ki je določila, da rabimo tudi posebne kartice za varnostno območje. In je predlog, da bi to generalni sekretar naredil s sklepom, določil barve, je pa to prav tako objavljeno na oglasni deski in javno dostopno. <br/>
<br/>
<b>	PREDSEDNIK IGOR ZORČIČ: </b>Hvala lepa. <br/>
	Odpiram razpravo. Ker ni želje po razpravi, jo zaključujem.<br/>
	Na glasovanje dajem naslednji predlog sklepa: »Kolegij predsednika Državnega zbora daje soglasje k spremembam in dopolnitvam Pravil o notranjem redu v Državnem zboru Republike Slovenije.« Glasujemo.<br/>
	Kdo je za? (Vsi.)<br/>
	Ugotavljam, da je sklep soglasno sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>5. TOČKO DNEVNEGA REDA – RAZNO.</b><br/>
<b>	</b>Na kolegij je bila naslovljena prošnja za soglasje za delo delovnega telesa po 22. uri, in sicer bo Odbor za notranje zadeve, javno upravo in lokalno samoupravo danes 15 minut po končani izredni seji Državnega zbora začel nujno sejo. Obstaja verjetnost, da odbor z delom do 22. ure ne bo zaključil, zato predsednik prosi za soglasje. Odbor bo obravnaval naslednjo točko dnevnega reda: Nedopustnost dvojnih meril Policije ter opustitve dolžnostnih ravnanj. <br/>
	Želi kdo razpravljati? (Ne.) Zaključujem razpravo.<br/>
	Prehajamo na odločanje. Na glasovanje dajem naslednji predlog sklepa: »50. nujna seja Odbora za notranje zadeve, javno upravo in lokalno samoupravo, ki bo danes, 15. 7. 2021, 15 minut po končani izredni seji Državnega zbora, lahko poteka tudi po 22. uri.« Glasujemo.<br/>
	Kdo je za? (SMC, SNS, Narodni skupnosti, NSi, SDS, DeSUS.)<br/>
	Ugotavljam, da je sklep sprejet.<br/>
	Želi še kdo besedo? Kolega Krivec.<br/>
<br/>
	<b>DANIJEL KRIVEC (PS SDS): </b>Hvala za besedo.<br/>
	Lep pozdrav vsem!<br/>
	Zadnjič smo se na posvetu, pa tudi neformalno pogovarjali, da bi tudi Državni zbor pozval državljane k cepljenju. S predsednikom smo se pogovarjali in je rekel, da bo pripravil neko izjavo. Me pa zanima, ali ste vi za to, da to podpišemo. Glede na to, da smo se praktično vsi poslanci cepili, bi bil tak enoten poziv <br/>
	<br/>
<b>4. TRAK: (DAG) – 8.45</b><br/>
<br/>
<b>	</b>(nadaljevanje) nek kamenček v mozaiku, da se ta zadeva pospeši. Jaz predlagam, da to pripravimo in da danes to podpišemo, ker jutri je potem zadnji dan. Mislim, da nek signal iz Državnega zbora bi bil koristen tudi zato, ker smo vsi cepljenje že opravili, in bi bil to po moje nek signal, seveda v primeru, da vsi to podpišemo. Ima kdo zadržke glede tega? <br/>
<br/>
<b>	PREDSEDNIK IGOR ZORČIČ: </b>Če je volja, sem za. In predlagam, da se potem to tudi objavi na spletni strani Državnega zbora. <br/>
	Matjaž.<br/>
<br/>
	<b>MATJAŽ HAN (PS SD): </b>Jaz osebno takoj podpišem, vendar ker zastopam tu še 11 poslancev, bi prosil, da z njimi govorim, ker verjetno bomo to podpisali v imenu vseh, ali samo vodje poslanskih skupin? / oglašanje v ozadju/ Ja, ne, to… <br/>
<br/>
<b>	PREDSEDNIK IGOR ZORČIČ:</b> Ja, vodje poslanskih… <br/>
<br/>
	<b>MATJAŽ HAN (PS SD): </b>Ne, ne, saj je v redu, samo podpišem se kot vodja SD. Saj, rabim eno urico, da… Mislim, ne morem jaz kar sam podpisati za 12 poslancev, kajne. Drugače pa nimam nobenega zadržka, tudi sam sem pozval in tako naprej, ni nobenega problema.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Matej. <br/>
<br/>
	<b>DR. MATEJ TAŠNER VATOVEC (PS Levica): </b>Jaz sem se tudi cepil in mislim, da je to koristno in uporabno. Kar se tiče same geste, ne vem, koliko bo sicer učinkovita, glede na to, kakšno je stanje, pa tudi nezaupanje na splošno v vladno strategijo cepljenja oziroma tudi način apeliranja na ljudi. Bi pa jaz podobno kot Matjaž prosil za nekaj časa, da se tudi pomenimo v okviru poslanske skupine. Bi bil pa učinek verjetno veliko večji, če bi kot poslanske skupine, se pravi, ne kot vodje, ampak kompletno, cel Državni zbor.<br/>
<br/>
<b>	PREDSEDNIK IGOR ZORČIČ: </b>Se strinjam. Predlagam, da se dogovorimo še o modaliteti in potem to izpeljemo. <br/>
	Hvala lepa. Zaključujem to točko dnevnega reda in 113. sejo Kolegija predsednika Državnega zbora. <br/>
<br/>
<b>Seja se je končala 15. julija 2021 ob 8.47. </b>
</root>