<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA NADZOR JAVNIH FINANC</font></b><br/>
<b><font size="4">1. nadaljevanje 30. nujne seje</font></b><br/>
<br/>
<b><font size="4">(16. september 2021)</font></b><br/>
<br/>
</p></div><br/>
<b><font size="4">Sejo je vodil Igor Peček, predsednik Komisije za nadzor javnih financ.</font></b><br/>
<b><font size="4">Seja se je začela ob 9.04 uri.</font></b><br/>
<br/>
<b><font size="4">	PREDSEDNIK IGOR PEČEK: </font></b><font size="4">Spoštovane članice in člani Komisije za nadzor javnih financ, ostali prisotni lepo pozdravljeni. </font><br/>
<font size="4">	Pričenjam 1. nadaljevanje 30. nujne seje Komisije za nadzor javnih financ. Opravičil do začetka seje nisem prejel. Na seji pa s pooblastili sodelujejo: gospa Tina Heferle s Poslanske skupine LMŠ, ki nadomešča poslanko gospo Andrejo Zabret in pa mag. Marko Koprivc iz Poslanske skupine SD, ki nadomešča poslanca gospoda Janija Prednika. </font><br/>
<font size="4">	</font><br/>
<font size="4">	Prehajamo na prekinjeno </font><b><font size="4">1. TOČKO DNEVNEGA REDA - SUM NA NETRANSPARENTNE IN POTECIALNO KORUPTIVNE LOBISTIČNE STIKE JANEZA JANŠE Z DOBAVITELJI OPREME IN DRUGIH PRIPOMOČKOV JAVNIM ZDRAVSTVENIM ZAVODOM IN DRUGIM PRORAČUNSKIM UPORABNIKOM, NADALJEVANJE OBRAVNAVE.</font></b><br/>
<br/>
<b><font size="4">2. TRAK: (ES) – 9.05</font></b><br/>
<br/>
<b><font size="4">	</font></b><font size="4">(nadaljevanje) Poslanske skupine LMŠ, SD, Levica, SAB in Nepovezani poslanci so dne 18. 8. 2021 na Komisijo za nadzor javnih financ naslovile zahtevo za sklic nujne seje z navedeno točko dnevnega reda. </font><br/>
<font size="4">	Komisija je na 30. nujni seji sprejela sklep, da se pred obravnavo četrtega sklepa predlagateljev seje, seja prekine ter se nadaljuje z obravnavo navedenega sklepa, ko bo mogoče zagotoviti udeležbo predsednika Vlade na seji Komisije. Predsednik Vlade se je glede vabila Komisije z dne 26. 8. 2021, v katerem so bili predlagani trije možni termini za sklic seje in tudi možnost, da sam sporoči ustrezen termin, odzval z opravičilom, da zaradi obveznosti v okviru upravljanja funkcij in predsedovanja Slovenije Svetu EU ter dogovorjenih obveznosti na sejo pač ne more priti. Tudi poslano je bilo formalno opravičilo glede neudeležbe na nadaljevanju prekinjene seje. Članice in člani Komisije ste oba dopisa prejeli. </font><br/>
<font size="4">	Kot gradivo k tej točki dnevnega reda ste po sklicu nadaljevanja seje prejeli še dopis Komisije za preprečevanje korupcije z dne 8. 9. 2021. </font><br/>
<font size="4">	Na sejo so bili vabljeni: Robert Pavšič v imenu predlagateljev zahteve, Janez Janša, predsednik Vlade, ki se je kot rečeno opravičil, dr. Božo Predalič, državni sekretar na Ministrstvu za notranje zadeve, ki se je tudi opravičil, gospod Tomaž Vesel, predsednik Računskega sodišča, gospod dr. Robert Šumi, predsednik Komisije za preprečevanje korupcije, gospod Andrej Marčič, s podjetja Marant d.o.o., ki se je tudi opravičil in pa Komisija za preprečevanje korupcije. </font><br/>
<font size="4">	Prehajamo na razpravo in odločanje o predlogu sklepa predlagateljev seje pod številko 4, ki se glasi: »Komisija za nadzor javnih financ predlaga Vladi naj v prihodnje zagotovi, da vsi njeni funkcionarji sprotno in v skladu z zakonom prijavljajo lobistične stike.«</font><br/>
<font size="4">	Želi o predlogu sklepa kdo razpravljati? Postopkovni predlog predlagatelj gospod Robert Pavšič. Izvolite.</font><br/>
<br/>
<font size="4">	</font><b><font size="4">ROBERT PAVŠIČ (PS LMŠ):</font></b><font size="4"> Hvala lepa. </font><br/>
<font size="4">	Saj pogoj iz prejšnje seje, torej iz 30. nujne seje pravzaprav ni izpolnjen. Danes ni ne predsednika Vlade, niti enega predstavnika Vlade ni tukaj, da bi vsaj izpolnili neke poslovniške zahteve za izvedbo te seje. Če smo popolnoma iskreni, bi bila danes udeležba predsednika Vlade še toliko bolj potrebna kot je bila na prejšnji seji. Predvsem zaradi akutne situacije in novih dejstev, ki smo jih lahko videli v tem tednu. Pa ga ni. In to je tudi neko sporočilo ne samo parlamentarcem, ampak predvsem javnosti. </font><br/>
<font size="4">	Zato dajem postopkovni predlog, da sejo spet prekinemo in končno zagotovimo, da nam predsednik Vlade osebno poda odgovore na zelo preprosta vprašanja, ampak verjamem pa, da so zelo boleča. Naj izpolni končno svojo ustavno dolžnost in naj pride v Državni zbor in pove svoje. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa za vaš postopkovni predlog.</font><br/>
<font size="4">	Kot sem uvodoma pojasnil smo v okviru pristojnosti, ki jih imam kot predsednik in kot Komisija za nadzor javnih financ predsednika povabili tako pisno kot ustno. Povabilu se pač ni odzval oziroma je napisal opravičilo, zato bom pač skladno s poslovnikom vaš postopkovni predlog, da se seja ponovno prekine, dal na glasovanje. </font><br/>
<font size="4">	Torej glasujemo o predlogu sklepa predlagatelja, da obravnavo četrtega predloga sklepa nadaljujemo, ko bo mogoče zagotoviti udeležbo predsednika Vlade na seji Komisije. Glasujemo.</font><br/>
<font size="4">	</font><br/>
<b><font size="4">3. TRAK: (ES) – 9.10</font></b><br/>
<br/>
<b><font size="4">	</font></b><font size="4">(nadaljevanje) Kdo je za? (7 članov.) Je kdo proti? (4 člani.)</font><br/>
<font size="4">	Ugotavljam, da je postopkovni predlog sprejet.</font><br/>
<br/>
<font size="4">	V skladu s sprejeto odločitvijo Komisije prekinjam 1. nadaljevanje 30. nujne seje. </font><br/>
<font size="4">	O nadaljevanju seje boste obveščeni s sklicem. </font><br/>
<font size="4">	Termin pa bomo ponovno poskušali uskladiti tudi s predsednikom Vlade.</font><br/>
<font size="4">	Hvala lepa.</font><br/>
<br/>
<b><font size="4">Seja je bila prekinjena 16. septembra 2021 ob 9.10 uri.</font></b>
</root>