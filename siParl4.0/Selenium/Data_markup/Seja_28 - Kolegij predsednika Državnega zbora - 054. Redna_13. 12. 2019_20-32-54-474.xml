<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>54. seja</b><br/>
<br/>
<b>(13. december 2019)</b><br/>
<br/>
</p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 10.02.</b><br/>
<br/>
<b>	PREDSEDNIK MAG. DEJAN ŽIDAN:</b> Spoštovane poslanke, spoštovani poslanci, predstavniki Vlade, ostali prisotni! Vse lepo pozdravljam. <br/>
	Začenjam 54. sejo Kolegija in vas hkrati obveščam, da ste včeraj prejeli gradivo k 1. točki dnevnega reda, hkrati pa vas tudi obveščam, da imamo tri nadomeščanja, gospod Ivan Hršak nadomešča gospoda Franca Juršo, gospa Alenka Jeraj nadomešča gospoda Danijela Krivca in gospod Gregor Perič nadomešča gospoda Igorja Zorčiča. <br/>
<br/>
	Prehajamo na <b>DOLOČITEV ČASA OBRAVNAVE TOČK DNEVNEGA REDA 14. SEJE DRŽAVNEGA ZBORA, </b>ki se bo pričela v ponedeljek 16. decembra 2019. <br/>
	Gradivo k tej točki ste prejeli včeraj. Preden vam dam besedo bi vas rad opozoril na naslednje. Poročilo Komisije za nadzor obveščevalnih in varnostnih služb je označeno s stopnjo tajnosti »Tajno«, le del poročila, ki predstavlja stališče in zaključke komisije pa je javen in je tudi objavljen na spletnih straneh Državnega zbora. Zbor bo z obravnavo poročila začel na zaprti seji, javni del pa bi načeloma obravnavali na seji odprti za javnost. Ker pa je utemeljeno pričakovati, da bodo v razpravi sprožena tudi vprašanja v zvezi s podatki, ki so tajni, bom skladno s četrtim odstavkom 101. člena Poslovnika zboru predlagal, da sklene, da se tudi javni del poročila obravnava na zaprti seji. Zbor bo o takem predlogu odločal na zaprti seji. Obveščam vas, da bom tak postopkovni predlog dal na glasovanje že takoj na začetku obravnave te točke dnevnega reda, da bo takoj jasno ali bo celotna točka potekala na zaprti seji ali pa bo del razprave javen. Naj vas ob tem spomnim, da bo treba pred začetkom obravnave te točke dvorano protislušno pregledati ter izvesti aktivnosti v skladu s predpisi, ki urejajo varovanje tajnih podatkov, in sicer predhodno izprazniti veliko dvorano vključno s prenosnimi računalniki in drugimi predmeti. <br/>
<br/>
<b>2. TRAK: (DAG) - 10.05</b><br/>
<br/>
<b>	</b>(nadaljevanje) Torej, naj poslanke in poslanci v torek po prekinitvi seje vse svoje gradivo odnesejo iz dvorane. Vhod v dvorano bo nadzorovala enota za varovanje Državnega zbora, možen pa bo samo ob prehodu skozi detektorska vrata. V dvorano ne bo dovoljeno vnašati elektronskih naprav, torej prenosnih telefonov, elektronskih ur, računalnikov, fotoaparatov in podobno. <br/>
	Glede sodelovanja strokovnih delavcev poslanskih skupin na zaprtem delu seje zbora predlagam, da sledimo dosedanji praksi, in sicer, da vodje poslanskih skupin službam zbora najkasneje do ponedeljka, 16. 12. 2019, do 14. ure sporočijo imena strokovnih sodelavcev, ki bodo prisostvovali zaprti seji. Poudarjam pa, da so to lahko le sodelavci, ki imajo dovoljenje stopnje tajno. <br/>
	Obveščam vas tudi, da bom časovni potek seje spremenil, in sicer, v torek, 17. 12. 2019, ne bo glasovanj, bodo pa v sredo, 18. 12. 2019. S torka se 7. točka prestavi na sredo, s srede pa na torek prestavijo 9., 8. in 11. točka, 7. točka s torka na sredo, s srede na torek pa - ponovim še enkrat - 9., 8. in 11. točka. <br/>
	Obveščam vas, da je ministrica mag. Alenka Bratušek pri 13. in 14. točki spremenila najavljeni čas, in sicer bo pri obeh točkah za dopolnilno obrazložitev imela na voljo 5 minut namesto 15, za razpravo pa 30 minut namesto ene ure. <br/>
	Odpiram razpravo. Ali želi kdo besedo? Gospod Dušan Šiško, izvolite. <br/>
<br/>
	<b>DUŠAN ŠIŠKO (PS SNS): </b>Hvala za besedo, predsednik.<br/>
	Mi imamo težavo. Naš vodja poslanske skupine ima stališče ravno pri teh točkah, ki bi jih prestavili s srede na torek, v ponedeljek in torek je pa v tujini. Tako da ne vem zdaj, kako bomo tu naredili. <br/>
<br/>
	<b>PREDSEDNIK MAG. DEJAN ŽIDAN: </b>Hvala za opozorilo. Bom pogledal, ali je možno še kaj spremeniti, in vam javim tekom današnjega dneva. <br/>
	Ali želi še kdo razpravljati? Gospa Alenka Jeraj, izvolite. <br/>
<br/>
	<b>ALENKA JERAJ (PS SDS): </b>Hvala za besedo. <br/>
	Mi smo zadnjič na seji izrecno vprašali, ali bo poročilo o obveščevalnih in protiobveščevalni dejavnosti v zvezi z dogodki med Republiko Slovenijo in Republiko Hrvaško obravnavano tako, kot je, torej, del poročila, ki je javen, na javni seji, in del poročila, ki je tajen, na zaprtem delu. In takrat nam je bilo zagotovljeno, da bo to narejeno tako, torej, javni del na javni seji in zaprti del na zaprti seji. To, da vi domnevate, da bodo mogoče razpravljavci razpravljali o tistem, kar je tajno, na javni seji, to je problem razpravljavcev; to mora vsak pač vedeti, o čem razpravlja in o čem se sme razpravljati na odprtem delu. Tako to, ko kar že rečete, da bodo najbrž razpravljali in zato ste se vi odločili, da bi to zaprli, mislim, da ni v redu. Mi temu nasprotujemo, menimo, da je treba javni del obravnavati javno, tako kot je po poslovniku in po vseh ostalih zadevah. <br/>
<br/>
	<b>PREDSEDNIK MAG. DEJAN ŽIDAN: </b>Hvala. <br/>
	Preden dam besedo najprej, naj se odzovem. Jaz nimam pristojnosti, da bi ta del seje zaprl. Sem pa najavil, kar pa je moja pristojnost, da bom dal predlog na glasovanje. Ne znam oceniti, kako se bo glasovanje izteklo, bo pa to moj predlog. Bo pa možno potem, da se obrazložijo takrat tudi drugačna stališča. <br/>
	Gospod Andrej Reberšek, izvolite. <br/>
	/ oglašanje v ozadju/ A, ni? Ja, potem pa ne bo možno, potem pa bo vsak glasoval, kakor bo glasoval. <br/>
	Izvolite. <br/>
<br/>
	<b>ALEKSANDER REBERŠEK (PS NSi): </b>Hvala lepa za besedo.<br/>
	Pri Zakonu o orožju bi v poslanski skupini povečali čas s 5 minut na 10 minut. Hvala.<br/>
<br/>
	<b>PREDSEDNIK MAG. DEJAN ŽIDAN: </b>Dogovorjeno. Ko bomo glasovali o času, je to že upoštevano, ta vaš predlog.<br/>
	Spoštovane gospe, spoštovani gospodje, na glasovanje dajem predlog sklepa, ki vključuje že dogovorjen predlog s strani Nove Slovenije, in sicer: »Sprejme se čas za obravnavo posameznih točk dnevnega reda 14. seje Državnega zbora, ki se bo pričela v ponedeljek, 16. decembra 2019., skupaj z omenjenimi spremembami.« Glasujemo.<br/>
	<br/>
<b>3. TRAK: (TB) – 10.10</b><br/>
<br/>
	(nadaljevanje) Kdo je za? Vidim popolno soglasje, razen Nove… ne, SNS-a… / oglašanje iz dvorane/ Ja, čeprav, danes ne sklepamo… ja, potem imamo pa popolno soglasje in ugotavljam, da je sklep sprejet in s tem zaključujem to točko dnevnega reda.<br/>
<br/>
	Prehajamo na <b>2. TOČKO - 2. PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b> Predlog ste sprejeli s sklicem seje kolegija. Prehajamo na obravnavo predloga, da se po skrajšanem postopku obravnava predlog zakona o spremembah in dopolnitvah Zakona o delavcih v državnih organih. Želi…?<br/>
	Gospa predlagateljica, izvolite.<br/>
<br/>
	<b>MATEJA UDOVČ (PS SMC):</b> Ja, hvala lepa, predsednik, za besedo.<br/>
	Jaz bi, jaz predlagam, da se predlog spremembe Zakona o delavcih v državnih organih obravnava in sprejme po skrajšanem zakonodajnem postopku. Pri spremembi zakona gre le za majhno korekcijo obstoječega besedila. Predlog bistveno ne spreminja konceptov obstoječega 38. in 39. člena ZDDO-ja, ampak ga v delu, ki se nanaša na dodelitev dodatnega dne dopusta, za javne uslužbence, samo dopolnjuje. Smiselno se prevzemata tudi določili Zakona o delovnih razmerjih, ki ureja te pravice. Prav tako bomo s to spremembo zakona po skrajšanem postopku, preprečili dodatno obremenitev kadrovskih služb, saj bodo pri izdaji sklepov ali odločb, za letni dopust, ki morajo biti izdane najkasneje do 31. 3., lahko že upoštevali spremembe in jim ne bo potrebno izdajati novih sklepov. Zato prosim za potrditev.<br/>
Hvala lepa.<br/>
<br/>
<b>PREDSEDNIK MAG. DEJAN ŽIDAN:</b> Hvala, gospa poslanka, za obrazložitev.<br/>
Ali želi kdo razpravljati? (Ne.) Ugotavljam, da ne.<br/>
S tem spoštovane poslanke, spoštovani poslanci, glasovali bomo o naslednjem predlogu sklepa: »Predlog zakona o spremembah in dopolnitvi Zakona o delavcih v državnih organih se obravnava po skrajšanem postopku.«<br/>
Kdo je za? Vidim popolno soglasje.<br/>
Ugotavljam, da je sklep sprejet in s tem zaključujem to točko dnevnega reda.<br/>
<br/>
Smo na <b>3. TOČKI – RAZNO.</b> Ni najave, ni želje. Zaključujem tudi to točko in zaključujem 54. sejo kolegija.<br/>
Spoštovane poslanke, spoštovani poslanci, želim vam prijeten dan. <br/>
Nasvidenje!<br/>
<br/>
<b>Seja se je končala 13. decembra 2019 ob 10.12.</b>
</root>