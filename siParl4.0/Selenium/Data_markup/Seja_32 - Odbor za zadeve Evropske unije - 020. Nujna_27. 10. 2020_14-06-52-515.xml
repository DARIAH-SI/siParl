<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA<br/>
DRŽAVNI ZBOR<br/>
ODBOR ZA ZADEVE EVROPSKE UNIJE</font></b>
</p><p><b><font size="4">20. nujna seja<br/>
<br/>
(27. oktober 2020)</font></b></p></div><br/>
<b><font size="4"><br/>
Sejo je vodil mag. Marko Pogačnik, predsednik odbora. </font></b>
<p><b><font size="4">Seja se je začela ob 20.07.</font></b>
</p><p>
</p><p><b><font size="4">PREDSEDNIK MAG. MARKO POGAČNIK:</font></b><font size="4"> Spoštovani kolegice in kolegi. Začenjam 20. nujno sejo Odbora za zadeve Evropske unije. </font><br/>
<font size="4">Obveščam vas, da so zadržani in se seje ne morejo udeležiti gospod poslanec Zmago Jelinčič Plemeniti. Kot nadomestna poslanka gospa Nada Brinovšek pa nadomešča poslanca gospoda Jureta Ferjana. </font><br/>
<font size="4">Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, Kabinet predsednika Vlade ter predstavniki Vlade in Državnega sveta. Vse navzoče prav lepo pozdravljam. </font><br/>
<font size="4">Prehajam na določitev dnevnega reda seje Odbora. S sklicem seje ste prejeli dnevni red seje odbora. Ker v poslovniškem roku nisem prejel predlogov za njegovo spremembo je določen takšen dnevni red seje kot ste ga prejeli s sklicem. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA - PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O ZAČASNEM ODSTOPANJU OD NEKATERIH DOLOČB DIREKTIVE 2002/58/ES EVROPSKEGA PARLAMENTA IN SVETA GLEDE UPORABE TEHNOLOGIJ S STRANI PONUDNIKOV MEDOSEBNIH KOMUNIKACIJSKIH STORITEV, NEODVISNIH OD ŠTEVILKE, ZA OBDELAVO OSEBNIH IN DRUGIH PODATKOV ZA NAMEN BOJA PROTI SPOLNI ZLORABI OTROK NA SPLETU</font></b><font size="4">. </font><br/>
<font size="4">Gradivo k točki smo prejeli od Vlade 22. oktobra, na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je 30. oktober 2020. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za notranje zadeve, javno upravo in lokalno samoupravo kot matičnemu delovnemu telesu. Slednji ga je obravnaval na 29. nujni seji, 26. oktobra in sprejel mnenje, ki smo ga prejeli. Naprošam ministra za javno upravo, gospoda Boštjana Koritnika, da nam predstavi predlog uredbe in zlasti predlog stališča Republike Slovenije. </font><br/>
<br/>
<b><font size="4">BOŠTJAN KORITNIK: </font></b><font size="4">Hvala predsedujoči. </font><br/>
<font size="4">Spoštovani, spoštovani člani odbora, drugi udeleženci seje tega odbora. Pred vami je predlog stališča Republike Slovenije k predlogu Uredbe Evropskega parlamenta in Sveta o začasnem odstopanju od nekaterih določb direktive 2002/58/ES Evropskega parlamenta in Sveta glede uporabe tehnologij s strani ponudnikov medosebnih komunikacijskih storitev, neodvisnih od številke, za obdelavo osebnih in drugih podatkov za namen boja proti spolni zlorabi otrok na spletu kot ga je Vlada potrdila prejšnji četrtek. </font><br/>
<br/>
<b><font size="4">2. TRAK: (MK) – 20.10</font></b><br/>
<br/>
<font size="4">	(nadaljevanje) Naj uvodom pojasnim, da je Evropska predlog tega zakonodajnega akta poslala v obravnavo 10. septembra 2020, pri čemer se je v nadaljevanju ta zadeva prednostno obravnavala v okviru pristojne delovne skupine Sveta. Ta teden, torej v sredo je zadeva že predvidena za obravnavo na COREPER za podelitev mandata za sprejem splošnega pristopa. Naj pojasnim zakaj. Namen in cilj predloga te uredba je uvesti zgolj začasno, strogo omejeno odstopanje od uporabe Direktive o e-zasebnosti, ki varuje zaupnost komunikacij in podatkov o prometu v sektorju elektronskih komunikacij. S tem bi zagotovili, da bodo ponudniki medosebnih komunikacijskih storitev, neodvisnih od številke, to so tako imenovane OTT storitve, kot so na primer storitve spletne pošte in internetne telefonije, da bodo tudi po 20. decembru 2020, ko se zanje uveljavi tako imenovana Direktiva o Evropskem zakoniku o elektronskih komunikacijah, še naprej in začasno lahko prostovoljno uporabljali posebne tehnologije za odkrivanje in naznanitev spolne zlorabe otrok na spletu ter umik posnetkov spolnih zlorab otrok iz svojih storitev. OTT, torej tako imenovane OTT storitve namreč predhodno niso bile vključene v zakonodajni okvir elektronskih komunikacij. Zanje je veljala le splošna uredba o varstvu podatkov. Z novo direktivo o Evropskem zakoniku o elektronskih komunikacijah pa bodo vključeni, pri čemer izrecne pravne podlage, ki bi jim to omogočala v tako imenovanem Evropskem zakoniku ni. S sprejemom predlagane uredbe bodo zgolj ti ponudniki storitev, ki jim je bilo, torej to poudarjam, to že doslej omogočeno začasno še naprej lahko uporabljali zadevne tehnologije za predvidene namene ob upoštevanju splošne uredbe o varstvu podatkov, tako imenovanem GDPR, dokler ne bo sprejeta s strani komisije že poleti napovedana dolgoročna zakonodaja EU s področja boja zoper spolne zlorabe otroke. Glede na opisano v predlaganem stališču Republike Slovenije podpiramo namene in cilje predloga uredbe in posledično tudi ozko predvideni obseg začasnega, strogo omejenega odstopanja od Direktive o e-zasebnosti. Podpiramo učinkovit boj proti zlorabam otrok na spletu, vendar ob hkratnem spoštovanju temeljnih človekovih pravic. To pa pomeni sorazmernost rešitev ob hkratnem upoštevanju otrokovih najboljših interesov. Menimo, da so ti pogoji še posebej poprijeti v dodatnih pojasnilih Evropske komisije in nemškega predsedstva na pristojni delovni skupini Sveta ter ob dosedanjem izboljšanju besedila predloga uredbe z vidika jasnosti in konkretnosti vsekakor podani. Poudarjam, da doslej tudi nobena delegacija predlogu uredbe ni nasprotovala. </font><br/>
<font size="4">	Spoštovani, predlagam, da predlog stališča podprete. Hvala.</font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala ministru za predstavitev stališča. </font><br/>
<font size="4">K besedi se je javil dr. Trček. </font><br/>
<br/>
<b><font size="4">DR. FRANC TRČEK (PS SD): </font></b><font size="4">Hvala lepa za besedo.</font><br/>
<font size="4">Glejte, tudi če ne bi pred četrt stoletja s kolegom avstralskim hekerjem, ki je sicer živel na Novi Zelandiji zasledoval in preganja pedofile po internetu bi se strinjal s tem predlogom za bolj učinkovit boj proti zlorabam otrok na spletu, upoštevaje zadržke tudi, ki jih je izrekel gospod minister in seveda tudi v pričakovanju, da Evropska komisija ustvari, predlaga v doglednem času neko dolgoročno rešitev, ki bo seveda preprečevale tudi zlorabe otrok, njihovi osebni elektronski komunikaciji. Zakaj? Navedel bom zgolj nekaj podatkov iz letnega poročila prijavne točke spletno oko za preteklo leto, 2019 - na tej točki dela kar nekaj mojih zelo kvalitetnih študentk in študentov bivših mimogrede. Citiram, na prijavni točki so v preteklem letu prejeli 521 prijav spletnih strani, ki naj bi prikazovale posnetke spolnih zlorab otrok. Po pregledu so ugotovili, da je bilo med njimi 305 primerov po njihov oceni nezakonitih, kar je v primerjavi z letom 2018 občutni prirast. To nekako utemeljujejo s senzibilizacijo glede te problematike. Seveda so to posredovali v pregled v obravnavo policiji. Najpogosteje so bile te vsebine na serverju na Nizozemskem in Združenih državah Amerike. Če navedem še med prijavami posredovanje organom pregona, citiram, je največji delež prikazoval otroke stare od 7 do 10 let. Zaznali pa so tudi ponovno porast deleža posnetkov na katerih so žrtve najmlajši otroci stari od 0 do 6 let. Slednjih je bilo 20 % vseh. 2018 jih je bilo 14, 2017 pa zgolj 8 %. Porastel je tudi delež posnetkov, ki so prikazovali hujše oblike spolnih zlorab, delež teh je bil 61 %, na posnetkih so bile žrtve v veliki večini primerov deklice. </font><br/>
<br/>
<b><font size="4">3. TRAK: (MK) – 20.15</font></b><br/>
<br/>
<font size="4">(nadaljevanje) Ob tem je seveda tudi velik porast sovražnega govora na internetu, kjer je najpogosteje izstopal sovražni govor na osnovi nestrpnosti do prebežnikov ter nestrpni govor proti pripadnikom islamske veroizpovedi. To zgolj na kratko, citat iz letnega poročila prijavne točke Spletno oko. In v tej luči, ko sem razmišljal o tej današnji seji je seveda potrebno tudi izpostaviti eno obliko pedofilije, ki se jo pogosto prikriva, ko nekako se reče celo, da ima kanonsko pravo prednost pred civilnim pravom. Zdi se mi, da tudi tukaj še nismo v zadostni meri opravili domače naloge v Sloveniji, v imenu Socialnih demokratov pozdravljamo ta predlog Evropske komisije in kot sem že prej rekel, pričakujemo predloge nekih dolgoročnih rešitev v doglednem času. </font><br/>
<font size="4">Toliko na kratko. Hvala.</font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala dr. Trčku. </font><br/>
<font size="4">Vidim, da interes…, Violeta Tomić.</font><br/>
<br/>
<b><font size="4">VIOLETA TOMIĆ (PS Levica): </font></b><font size="4">Preganjanje pedofilije na spletu je zelo pomembna reč in ravno tako preganjanje prej omenjenega sovražnega govora in vsakršnega širjenja nestrpnosti, vendar so otroci tisti, ki morajo biti najbolj zaščiteni in kot ste prej omenjali, kot je kolega Trček omenjal begunce, vemo, da se ogromno spolnih zlorab dogaja ravno na račun teh otrok, ki nimajo spremstva starejših in to so hude tragedije. V tem vašem predlogu gre za določanje načina, kako še naprej slediti morebitnim zlorabam otrok in hkrati pa spoštovani pravico zasebnosti posameznika po začetku veljavnosti nove EU direktive. Skratka, govorim o pravici določenih ponudnikov komunikacijskih storitev, da še naprej lahko delijo določene podatke o uporabnikih preden se za to uvede celovit evropski pravni okvir, kar v bistvu lahko še traja leta in vi ste v Vladi pripravili predlog stališča, kjer ste našteli nekatere zadržke in s temi zadržki se lahko v Levici strinjamo, vendar po eni strani je preganjanje zlorab otrok zelo potrebna in zelo resna stvar, po drugi strani pa imamo tukaj dokaj spolzek teritorij in jaz mislim, da se moramo o tem še veliko pogovarjati, da bi lahko res se odločili, kajti parcialno pa ukinja pravico do zasebnosti in posega v pravni red brez ustrezne podlage, se pravi, da gre za legalizacijo algoritmov, ki se že uporabljajo. Tako, da imamo en zadržek in bomo tokrat vzdržani pri tem glasovanju. Se pa strinjamo, da je to potrebno reševati. Zdi se nam nekoliko problematično prepuščanje ne samo zasebnosti, ampak presojanja o teh algoritmih ponudnikom samim. </font><br/>
<font size="4">Skratka, v luči vsega tega bomo sodelovali pri tej debati, tokrat pa bi se zaenkrat kar vzdržali. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala poslanki Tomić za razpravo. </font><br/>
<font size="4">Vidim, da interesa ni. Pred glasovanjem imamo še eno pooblastilo in sicer poslanka gospa Monika Gregorčič nadomešča kvoto SMC. </font><br/>
<font size="4">Na glasovanje dajem predlog stališča Republike Slovenije do predloga uredbe. Ker je predlog stališča daljši, ga, če se strinjate ne bi bral v celoti. Tako dajem na glasovanje predlog stališče kot je objavljen na 3. in 4. strani gradiva z dne 22. 10. 2020. Začenjamo z glasovanjem. Prekinjam. Še enkrat dajem na glasovanje. Glasujemo.</font><br/>
<font size="4">Kdo je za? (11 članov.) Kdo je proti? (Nihče.) </font><br/>
<font size="4">S tem ugotavljam, da je stališče sprejeto. </font><br/>
<br/>
<font size="4">S tem končujem tudi 1. točko dnevnega reda in 20. nujno sejo Odbora za zadeve Evropske unije. </font><br/>
<br/>
<b><font size="4">Seja se je končala 27. oktobra 2020 ob 20.20.</font></b></p>
</root>