<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<br/>
<b>15. seja</b><br/>
<br/>
<b>(9. november 2018)</b></p></div><br/>
<br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 9. uri. </b><br/>
<br/>
<b>	PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, lep pozdrav! Lep pozdrav tudi ostalim prisotnim! Začenjam 15. sejo Kolegija predsednika Državnega  zbora. <br/>
	Obveščam vas, da sem vas z dopisom dne 7. novembra 2018 obvestil, da bo na dnevni red seje kolegija uvrščena tudi točka Dogovor o sklicu izredne seje Državnega zbora, in da sem vam včeraj, 8. novembra 2018, poslal novo gradivo k 1., 3. in 4. točki dnevnega reda. Hkrati vas obveščam, da sem dobil pooblastilo, da gospoda Zmaga Jelinčiča Plemenitega nadomešča Jani Ivanuša - Jani, lep pozdrav!<br/>
<br/>
	Prehajamo na <b>1. TOČKO DNEVNEGA REDA - DOGOVOR O SKLICU IZREDNE SEJE DRŽAVNEGA ZBORA.</b><br/>
<b>	</b>Za razširitev dnevnega reda kolegija ste z dopisom kot gradivo k tej točki prejeli zahtevo skupine 35 poslank in poslancev s prvopodpisanim gospodom Danijelom Krivcem za sklic izredne seje Državnega zbora. V zvezi s sklicem 13. izredne seje predlagam sledeče. Kot predlog dnevnega reda je določen z zahtevo in se glasi: »Predlog priporočila v zvezi z globalnim dogovorom o varnih, urejenih in zakonitih migracijah ter obveščanjem javnosti <br/>
<br/>
<b>2. TRAK: (SB) – 9.05</b><br/>
<br/>
	(nadaljevanje) in Državnega zbora Republike Slovenije o mednarodnih zavezah, ki se nanašajo na meddržavne nezakonite migracije. ../nerazumljivo/.. datum seje sreda, 21. 11. 2018 ob 10. uri do zaključna seje in kot čas najavo za razpravo za poslanske skupine ene točke po tretjem odstavku 67. člena Poslovnika zbora do 15 minut za dopolnilno obrazložitev predlagatelja predloga priporočila, to je skupino poslancev s prvopodpisanim gospodom Danijelom Krivcem in do 60 minut za razpravo predlagatelja ter do 15 minut za predstavitev mnenj Vlade in do 60 minut za razpravo Vlade. S tem spoštovane in spoštovani odpiram besedo. Ali želi kdo besedo? Najlepša hvala.<br/>
	Prehajamo k glasovanjem. Imamo dva predloga sklepov. Prvi sklep se glasi: »Poslanske skupine k eni točki dnevnega reda izredne seje Državnega zbora najavijo čas v skladu s tretjim odstavkom 67. člena Poslovnika zbora.« <br/>
	Kdo je za? (Soglasno.)<br/>
	Sklep je sprejet. Hvala.<br/>
	Sklep številka 2. Za uvodom obrazložitev ima predlagatelj predloga priporočila, to je skupine poslancev s prvopodpisanim gospodom Danijelom Krivcem na voljo do 15 minut, za razpravo pa do 60 minut. Vlada ima za uvodno predstavitev mnenj predlogov priporočila na voljo do 15 minut in do 60 minut za razpravo.<br/>
	Kdo je za? (Soglasno.)<br/>
	Ugotavljam, da je sklep soglasno sprejet. <br/>
	In s tem zaključujem to točko.<br/>
<br/>
	Naslednje. <b>DOGOVOR O PRIPRAVI SKLICA DRUGE SEJE DRŽAVNEGA ZBORA, KI SE BO PRIČELA V PONEDELJEK 19. NOVEMBRA 2018.</b> Novo gradivo k tej točki ste prejeli včeraj, 8. novembra. Ugotavljam, da se na sklic druge seje lahko uvrstita tudi naslednji točki, to je 23-letno redno poročilo Varuha človekovih pravic Republike Slovenije za leto 2017 in poročilo varuha človekovih pravic Republike Slovenije o izvajanju nalog državnega preventivnega mehanizma po opcijskem protokolu konvencije OZN proti mučenju in drugim krutim nečloveškim in poniževalnim kaznim ali ravnanju za leto 2017, saj je komisija za peticije, človekove pravice in enake možnosti včeraj kot matično delovno telo popoldan opravila obravnavo teh poročil, kar pomeni, da bosta poročili komisije pripravljeni in poslancem posredovani še danes. Ali želi kdo razpravljati? Ne. <br/>
	S tem zaključujem to točko. Tukaj ni glasovanja. <br/>
<br/>
	Naslednja <b>TOČKA</b> je <b>PROGRAM DELA DRŽAVNEGA ZBORA ZA LETO 2019.</b> <br/>
	Predlog programa Državnega zbora 2019 ste prejeli s sklicem seje Kolegija. O tem smo se že kar nekaj  pogovarjali in me zanima ali kdo želi razpravo? Najlepša hvala. Bile so upoštevane v resnici vse vaše pripombe in želje, zato sem tudi pričakoval, da ne bo razprave. <br/>
	S tem prehajamo na glasovanje. Sklep se glasi tako: »Sprejme se program dela Državnega zbora za leto 2019.«<br/>
	Kdo je za? (Soglasno.)<br/>
	S tem je tudi ta točka sprejeta.<br/>
<br/>
	Prehajamo na naslednjo - <b>TERMINSKI PROGRAM DELA DRŽAVNEGA ZBORA ZA DECEMBER 2018.</b> <br/>
	Novo gradivo k tej točki ste prejeli včeraj 8. novembra 2018. Ali želi kdo razpravljati? (Ne.) <br/>
	S tem prehajamo na glasovanje o sklepu. Sprejme se terminski program Državnega zbora za december 2018.<br/>
	Kdo je za? (Soglasno.)<br/>
	Sklep je sprejet.<br/>
	<br/>
	Naslednja točka – <b>OKVIRNI TERMINSKI PROGRAM DELA DRŽAVNEGA ZBORA ZA JANUAR 2019. </b>Novo gradivo k tej točki ste prejeli včeraj 8 novembra. Ali želi kdo razpravo? (Ne.) <br/>
	Prehajamo na glasovanje.<br/>
	Kdo je za? (Soglasno.)<br/>
	Sklep je sprejet.<br/>
	Prehajamo na naslednji sklop – predlog sklepa o imenovanju <br/>
<br/>
<b>3. TRAK: (DAG) - 9.10</b><br/>
<br/>
<b>	</b>(nadaljevanje) delegacij Državnega zbora, pardon, Predlog sklepa o imenovanju delegacije Državnega zbora v mednarodnih parlamentarnih institucijah ter mednarodnih organizacijah in mednarodnih telesih. <br/>
	Na podlagi dogovora vodij poslanskih skupin na posvetih, ki so se zaključili 4. oktobra 2018, so vodje poslanskih skupin sporočili interes v zvezi s članstvom in vodenjem stalnih delegacij Državnega zbora pristojnim odborom, to sta Odbor za zunanjo politiko in Odbor za zadeve Evropske unije. Odbora sta v torek, 23. oktobra 2018, oziroma v petek, 26. oktobra 2018, oblikovala predloge za sestavo delegacij Državnega zbora ter jih posredovala v odločitev Kolegiju predsednika Državnega zbora. Odbor za zunanjo politiko je 23. oktobra 2018 tudi sklenil, da odločanje o predlogu za sestavo delegacije Državnega zbora v Parlamentarni skupščini OVSE preloži na eno od naslednjih sej odbora. Glede na to bo kolegij o sestavi te delegacije odločal kasneje, ko bo prejel predlog Odbora za zunanjo politiko. <br/>
	Na podlagi navedenih predlogov je pripravljen predlog sklepa, ki ste ga prejeli s sklicem seje kolegija. Ali želi kdo razpravljati? (Ne.)<br/>
	Prehajamo na glasovanje o naslednjem predlogu sklepa: Sprejme se Predlog sklepa o imenovanju delegacij Državnega zbora v mednarodnih parlamentarnih institucijah ter mednarodnih organizacijah in mednarodnih telesih. Glasujemo.<br/>
	Kdo je za? (Vsi.) <br/>
	Ugotavljam, da je sklep soglasno sprejet. <br/>
	<br/>
	Prehajamo na točko <b>RAZNO.</b><br/>
<b>	</b>Pod točko razno v roku dveh ur do te seje kolegija nismo prejeli predlogov za razpravo. <br/>
	Dovolite mi, da vas informiram samo o naslednjem. 16. novembra 2018 - dobili smo namreč dopis Ministrstva za kmetijstvo, gozdarstvo in prehrano ter nekaterih drugih ministrstev slovenske Vlade, kjer nas obveščajo o tem, kar tako in tako vemo, da bo 16. novembra 2018 tradicionalni slovenski zajtrk. Dogovorili smo se, da bomo tudi v Državnem zboru imeli tradicionalni slovenski zajtrk za vse zaposlene ter tudi prisotne poslanke in poslance, to bo ob 8.30 zjutraj. Hkrati vas pozivam, spoštovane poslanke in poslanci, če le imate možnost, da se udeležite tradicionalnega slovenskega zajtrka v šolah ali celo v tistih osnovnih šolah, kjer ste imeli osemletno šolanje, in s tem pokažete tudi politično podporo temu projektu, ker je verjetno tudi ta projekt prinesel to, da se delež otrok, ki imajo zajtrk, v Sloveniji ponovno povečuje. Toliko za informacijo. <br/>
	S tem, spoštovane in spoštovani, zaključujem to točko dnevnega reda in 15. sejo kolegija. Želim vam prijeten dan! Hvala.<br/>
<br/>
<b>Seja se je končala 9. novembra 2018 ob 9.13.</b>
</root>