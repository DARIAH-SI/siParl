<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>73. seja</b><br/>
<br/>
<b>(8. julij 2020)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10. uri. </b><br/>
<br/>
<b>1. TRAK: (DAG)</b><br/>
<br/>
<b>PREDSEDNIK IGOR ZORČIČ: </b>Spoštovane kolegice in kolegi, dobrodošli na 73. seji Kolegija predsednika Državnega zbora.<br/>
Obveščam vas, da sem vas včeraj obvestil, da bo na dnevni red uvrščena tudi 3.a točka, dogovor o sklicu izredne seje Državnega zbora, ter vam hkrati posredoval gradivo k 1. točki in novo gradivo k 2. točki dnevnega reda. <br/>
Obveščam vas, da kolega Braneta Golubovića nadomešča Tina Heferle. <br/>
<br/>
Prehajamo na <b>1. TOČKO DNEVNEGA REDA – DOLOČITEV ČASA OBRAVNAVE TOČK DNEVNEGA REDA 19. SEJE DRŽAVNEGA ZBORA, KI SE BO PRIČELA V ČETRTEK, 9. JULIJA 2020.</b><br/>
Gradivo k tej točki ste prejeli včeraj. <br/>
Odpiram razpravo. Mogoče najprej Vlada, pa potem… Imate besedo.<br/>
<br/>
<b>JANJA GARVAS HOČEVAR:</b> Bi prosila, če lahko pri 4. točki podaljšamo čas uvoda s 15 na 30 minut in pri razpravi s 15 na 45 minut. <br/>
Hvala.<br/>
<br/>
<b>PREDSEDNIK IGOR ZORČIČ: </b>Hvala lepa. <br/>
Kolega Matjaž Han.<br/>
<br/>
<b>MATJAŽ HAN (PS SD): </b>Samo eno vprašanje, mogoče za vas, predsednik. Glede na to, da je bila interpelacija vložena za gospoda Hojsa in da vemo – sicer morda en dan striže -, da bi morala biti interpelacija na tej seji, me samo zanima zdaj status gospoda Hojsa. Glede na to, da samo iz medijskih izjav vemo, kdaj je približno rekel, da bo odstopil, moralo bi biti v Državnem zboru, da ne bi potem jutri imeli te interpelacije. Samo toliko me zanima, da vidimo, pri čem smo. Drugače mi je pa jasno, kako poslovniško zadeve funkcionirajo. <br/>
<br/>
<b>PREDSEDNIK IGOR ZORČIČ: </b>Hvala lepa. Kar se tiče odstopa ministra, poslovnik določa, da predsednik Vlade o odstopu ministra pisno obvesti predsednika Državnega zbora, in sicer najkasneje v sedmih dneh po prejetju pisne izjave ministra, da odstopa. Moram reči, da jaz formalno nisem seznanjen, kdaj naj bi bil predsednik Vlade seznanjen z ministrovim odstopom oziroma njegovo pisno izjavo. In glede na to, da sem dobil tudi nekaj novinarskih vprašanj, ne vem, kdaj se ta rok izteče.<br/>
Kar se tiče same interpelacije, je pa mogoče na mestu, da se tudi o tem pogovorimo. V skladu s poslovnikom je treba interpelacijo dati na naslednjo sejo, treba je dopustiti 15-dnevni rok po prejetju odgovora. To, če obstaja želja za to mizo, lahko teoretično naredimo tudi danes, da razširimo oziroma da dam predlog za širitev dnevnega reda te seje in zadevo potem izglasujemo ob začetku seje. Če pa ni za to neke posebne želje, bo pa to seveda uvrščeno na redno sejo septembra, če ne bomo prejeli odstopne izjave. <br/>
Tina, ja. <br/>
<br/>
<b>TINA HEFERLE (PS LMŠ): </b>Hvala lepa.<br/>
Kolikor se spomnim, smo imeli to interpelacijo uvrščeno že na terminski plan za redno julijsko sejo, pa ste jo, gospod predsednik, umaknili z dnevnega reda, zato ker ste nekako prejudicirali to odstopno izjavo ministra, pa zdaj vidimo, da tega obvestila o odstopu še kar nimamo v Državnem zboru. Poslovniški roki so jasni, da se o tem obvesti v sedmih dneh Državni zbor. Meni se zdi skrajno neresno od Vlade, od predsednika Vlade, da tega obvestila o odstopu še vedno nimamo v naši hiši. Skrajno neresno se mi zdi tudi, da se na nek način izigrava to interpelacijo, na eni strani imamo obvestilo o odstopu, pa interpelacija ni potrebna oziroma je nesmiselna, po drugi strani pa zdaj vsi čakamo in se sprašujemo, kdaj bo ta interpelacija, ali bo ali ne bo, še vedno ne vemo,<br/>
<br/>
<b>2. TRAK: (SB) – 10.05</b><br/>
<br/>
	(nadaljevanje) ali je ta odstopna izjava gospoda Hojsa resna, če je še nimamo pred sabo. Tako, da to neko igračkanje Vlade se mi zdi nespoštljivo do Državnega zbora kot institucije, tako da jaz mislim, da očitno ta interpelacija mora biti izvedena, če nimamo odstopne izjave. Zdaj, da se pa tukaj pogovarjamo ali smo za to, da se zdaj da ali ne ali želimo ali ne želimo, neka poslovniška določila in praksa poslovniška je jasna, tako da jaz mislim, da dajmo biti malo bolj resni, tukaj tudi apeliram na predstavnika Vlade, pa se izjasnite ali je minister v odstopu ali ni v odstopu ali se boji interpelacije ali kaj, ne vem. Dajmo to malo razčistiti. <br/>
<br/>
<b>	PREDSEDNIK IGOR ZORČIČ: </b>Kolega Matjaž. <br/>
<b>	</b><br/>
<b>	MATJAŽ HAN (PS SD):</b> Jaz sem rekel, da bom skušal biti zmeraj relativno spoštljiv in razmišljati tako kot razmišljam. De facto ali pa dejstvo je, da je gospod Hojs na novinarski konferenci rekel, da bo odstopil in da je gospod Janez Janša rekel, da bo ta odstop prevzel. Za tem sledi, da je to treba narediti v pisni obliki, saj to je meni zdaj jasno. Glede na to, da je bila novinarska konferenca v torek, mislim, da, ko je gospod Hojs to povedal, je dejstvo, če Poslovnik beremo, lahko to pisno zadevo med gospodom Hojsom, ker me sploh ne zanima, in gospodom Janšo naredijo tudi v sredo, četrtek ali petek, to je zdaj njuna stvar. Ampak dobro bi pa bilo, da to jasno vemo, da si iz tega ne delamo zdaj zgodbe. Dejstvo je, da smo mi vsi skupaj umaknili ali pa ste vi umaknili, bom rekel si umaknil iz dnevnega reda interpelacijo ravno zaradi novinarske ali pa zaradi izjave gospoda Hojsa, tudi to je res. Jaz se tudi tega zavedam, v življenju je možno si tudi premisliti in lahko, da si je tudi gospod Hojs premislil, tudi jaz s tem nimam problema, to je njegova osebna stvar, stranke, koalicije, samo, da približno vemo pri čem smo, da se ne bi nategovali roki za brez veze ali pa da ne bi imeli potem kakšnih sej slučajno avgusta zaradi takšnih ali drugačnih potez, to pa ne bi bilo fer. Zato bi bilo mogoče dobro, da res izvemo ali bo gospod Hojs odstopil ali bo ostal, če bo ostal bo pač ostal, jaz s tem nimam problema, ste se tako odločili, če je dal pisno izjavo dva dni po tistem, ko je javno povedal, da bo odstopil je tudi v redu, se pravi je Poslovnik še živ, se ga držimo, fajn je, da vendarle tisti, ki smo interpelacijo vložili in koalicija nenazadnje tudi parlament, da vemo pri čem smo. Tako, da jaz kaj drugega nima, ne bom pa se zdaj tukaj razstrelil zaradi tega, to je zadeva vsakega posameznika. Dejstvo pa je, da smo v malo v čudni situaciji. Hvala lepa.<br/>
<br/>
<b>	PREDSEDNIK IGOR ZORČIČ: </b>Hvala lepa. Matej. <br/>
<br/>
<b>	DR. MATEJ TAŠNER VATOVEC (PS Levica):</b> Hvala. Jaz bi rad samo spomnil, da je ne samo minister Hojs napovedal ta odstop, ampak ga je tudi fotografiral v pisni obliki in ga objavil na spletnih omrežjih. Imamo datum 30. 6., imamo tudi izjavo predsednika Vlade, da bo ta odstop sprejel. Tako, da tukaj ni nekih velikih težav v interpretaciji, se pa strinjam, da moramo to zdaj razčistiti, poslovniški rok je mimo, predstavnike Vlade imamo tu in naj povedo kaj se dogaja, sicer Vlada spet krši zakonske določbe oziroma poslovniške določbe, ki jo vežejo v tem primeru, da nas obvesti o tem, da je minister odstopil. <br/>
<br/>
<b>	PREDSEDNIK IGOR ZORČIČ: </b>Hvala lepa. Maša. <br/>
<br/>
<b>	MAŠA KOCIPER (PS SAB):</b> Se nisem mislila javiti, ker ni treba, da štirje isto povemo, ampak me je zmotilo, spoštovani predsednik, tvoj nastop v stilu »če je kakšna velika želja, da to uvrstimo, dajmo uvrstiti, če kakšne velike želje ni, potem ne dajmo uvrstiti« to pa me je zelo zmotilo. Mi imamo tukaj en Poslovnik Državnega zbora, malo ustavo mu pravimo, ko bomo se tega nehali držati, potem bo razpad sistema in je samo treba pogledati ali so podani pogoji, da je to uvrščeno ali ni. In če je kdo to umaknil iz dnevnega reda preden je dobil obvestilo, pa je bilo to potrjeno s terminskim planom in tako naprej, je naredil napako. Jaz tudi nič ne apeliram na Vlado naj pove ali naj ne povem, briga me ali je ta minister ali kateri drugi, to je vaš problem. Morate pa spoštovati tudi vi zakon <br/>
<br/>
<b>3. TRAK (VI) 10.10</b><br/>
<br/>
	(nadaljevanje) in Poslovnik in mi v Državnem zboru ustrezno odreagirati. In če so roki so roki in sporočite, če mi ne dobimo sporočila, delamo kot da tega nismo dobili. Jaz tako gledam na to stvar. Glede na to, da si nas vprašal, jaz sem za to, da se interpelacija uvrsti in izpelje dokler, glede na to, da obvestila pač še ni. Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa Maša. Meni je žal, da si moj predlog oziroma bom rekel stališče glede tega razumela tako kot vsi, ampak lahko ti povem, da si očitno, žal moram to povedati, tudi ti nisi prebrala Poslovnika, pa ga bom jaz. 251. člen določa tako v drugem odstavku: Državni zbor razpravlja in odloča o interpelaciji najkasneje na prvi naslednji seji po prejemu odgovora Vlade oziroma ministra, če so poslanci dobili odgovor na interpelacijo najmanj 15 dni pred sejo… /oglašanje iz klopi/ 15 dni pred sejo. Mi tega nismo dobili pred sejo, ki se začne jutri. Se pravi, če smo čisto po Poslovniku, mi nimamo pogojev, da to obravnavamo na redni seji. Mi tega pogoja ne izpolnjujemo, tako da v vsakem primeru, če se bomo držali tega roka na dan natančno, potem se to pač glede na to, da smo prejeli odgovor na interpelacijo 24. 6., mi tega ne moremo imeti. Ampak jaz sem pripravljen iti preko tega, če bi bilo to neko soglasje, pa če damo na koncu na dan seje, ki bo, bom rekel, zadostil tem pogoju 15. dni bi jaz šel preko tega in rekel, pač, interes je, da se to obravnava čim prej in da se zadeva obravnava. Sedaj če se pa držimo čisto, bom rekel, zadnjega dne, potem pa pač to zadevo obravnavamo na septembrski redni seji, tako pravi Poslovnik. <br/>
	Kolega Matjaž. <br/>
<br/>
<b>	MATJAŽ HAN (PS SD):</b> Jaz mislim, da se moramo vsaj v Državnem zboru, dokler je le možno, držati Poslovnika. In tukaj se s tabo strinjam. In septembra naj bo potem interpelacija. Naj bo septembra interpelacija, vmes bomo pa vedeli ali je gospod Hojs odstopil ali ne, ampak poglejte… Septembra naj bo interpelacija, ker sedaj pa ni več, sedaj pa se igramo s temi datumi in dnevi, se vidi, da so nekateri računali… Septembra naj bo interpelacija, tako kot veleva Poslovnik. Jaz poslovnika ne želim kršiti. Hvala lepa. <br/>
<br/>
<b>	PREDSEDNIK IGOR ZORČIČ:</b> Okej, hvala lepa. Še kdo? Matej. <br/>
<br/>
<b>	DR. MATEJ TAŠNER VATOVEC (PS Levica):</b> Glede na to, da imamo tukaj predstavnike Vlade, pa tudi državnega sekretarja v kabinetu predsednika Vlade, bi jaz vseeno želel nek odgovor s strani Vlade kaj se sedaj dogaja s tem obvestilom o odstopu, glede na to, da je bil močno javno skomuniciran. Tako da pač ne morejo kar zamahniti z roko glede tega. <br/>
<br/>
<b>	PREDSEDNIK IGOR ZORČIČ:</b> Hvala lepa. Predstavniki Vlade, imate mogoče kakšno informacij o tem, kdaj lahko v Državnem zboru pričakujemo ali ne pričakujemo odstopno izjavo. Gospod Vinko Gorenak. <br/>
<br/>
<b>	DR. VINKO GORENAK:</b> Ja, jaz imam samo en odgovor. To je odgovor, da se minister interpelacije zagotovo ne boji. Na drugi del pa odgovora nimam, ker nimam podatkov. …/oglašanje iz klopi/<br/>
<br/>
<b>	PREDSEDNIK IGOR ZORČIČ:</b> Hvala lepa. Še kdo? Ne. Zaključujem razpravo. Na glasovanje dajem naslednji sklep: Sprejme se čas za obravnavo posameznih točk dnevnega reda 19. seje zbora, ki se bo pričela v četrtek, 9. julija 2020, skupaj z dogovorjenimi spremembami, torej predlogom Vlade o povečanju časa za obrazložitev in razpravo. <br/>
	Kdo je za? (Soglasno sprejeto.)<br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br/>
	Predlog ste prejeli s sklicem seje Kolegija in včeraj z novim gradivom. Razpravljali in odločali bomo o dveh predlogih za obravnavo predloga zakona po skrajšanem postopku. <br/>
	Točka 1, najprej o tem, da se po skrajšanem postopku obravnava Predlog zakona o spremembah in dopolnitvah zakona o državnem tožilstvu. Želi besedo predstavnik Vlade? Gospa Janja Garvas Hočevar. <br/>
<br/>
<b>	JANJA GARVAS HOČEVAR:</b> Vlada Republike Slovenije predlaga, da se predlog zakona o spremembah in dopolnitvah zakona o državnem tožilstvu obravnava po skrajšanem postopku, saj gre za manj zahtevne uskladitve s pravom Evropske unije. <br/>
<br/>
<b>4. TRAK: (DAG) – 10.15</b><br/>
<br/>
<b>	</b>(nadaljevanje) Vse normativne spremembe in dopolnitve se predlagajo zaradi potrebne prilagoditve veljavnega zakona novi Uredbi Evropskega parlamenta in Sveta o Agenciji Evropske unije za pravosodno sodelovanje v kazenskih zadevah ter nadomestitvi in razveljavitvi Sklepa Sveta z dne 21. 11. 2018. Predlagane spremembe in dopolnitve ne posegajo v notranjo sistemsko ureditev državnega tožilstva, temveč jo dopolnjujejo, spreminjajo in dopolnjujejo zgolj tiste dele Zakona o državnem tožilstvu, kjer je to potrebno zaradi prilagoditve uredbe, ki spreminja dosedanjo organiziranost Eurojusta. Podaljšuje se mandat nacionalnega predstavnika in njegovega namestnika ter na novo določa postopek imenovanja, hkrati pa se poudarja primarna narava uredbe tudi za vprašanja organizacijsko-statusne narave nacionalnega predstavnika, namestnika oziroma pomočnika. Poleg navedenega se s predlogom odpravljajo nekatere manj zahtevne nepravilnosti, ki jih je pri izvajanju in evidentiranju pripravljenosti in dežurstva državnega tožilstva ugotovilo Računsko sodišče iz določitve zakonske podlage za delovnopravno ureditev sodelovanja državnotožilskega osebja pri opravljanju nujnih procesnih dejanj. Z redakcijskimi popravki pa se odpravljajo manjša terminološka razhajanja, ki so posledica normativnih sprememb oziroma nesistemske rešitve, ki so v nasprotju z namenom posamezne zakonske določbe. Z namenom zagotavljanja učinkovitega izvajanja enotne politike pregona se s predlogom zakona krepi odgovornost vodje državnega tožilstva tako, da se veljavna ureditev v 169. členu ZDT-1 dopolni z obveznostjo predložitve osnutka akta v sopodpis vodji državnega tožilstva vselej pred odločitvijo državnega tožilstva o zavrženju ovadbe za kaznivo dejanje, za katero je v zakonu predpisana kazen zapora več kot tri leta. Za osnutke zavrženja ovadb za kaznivo dejanje, za katero je v zakonu predpisana kazen zapora več kot osem let, se predvideva odločitev vodje še z dvema državnima tožilcema. <br/>
	Hvala.<br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Odpiram razpravo. Kolegica Maša je prva.<br/>
<br/>
<b>MAŠA KOCIPER (PS SAB): </b>Ja, tega skrajšanega postopka prav gotovo ne bom podprla. Že tako je jasno, da kadar se zakon popravlja zaradi direktiv, potem vse živo pride še noter. Tu je pa zdaj celo jasno povedano, kaj pride noter. Noter prihaja pravzaprav odvzem neodvisnosti tožilstvu, in to v delu, kjer je tožilska neodvisnost najbolj pomembna, to je pri odločanju o pregonu. In razprava, ki smo jo imeli nedolgo nazaj, mislim, da na Odboru za pravosodje ali je bila na Odboru za notranje zadeve, za notranje zadeve, kjer je veliko poslancev s strani SDS razlagalo, kako je to nedopustno, da lahko tožilci kar zavržejo to ali ono - beri, recimo, NLB -, se je zdaj tu prelila v zakon. In zdaj po hitrem postopku posegati v tako pomemben zakon, kot je Zakon o državnem tožilstvu, in v tako pomembne pristojnosti, kot je pristojnost samostojnega odločanja o zavrženju ovadbe, in zdaj sopodpisi – pa dobro, ali mi socializem nazaj vračamo, kjer jih je moralo šest sopodpisati, da se je nekaj naredilo! Če bomo mi še naprej gojili tako nezaupanje do vseh podsistemov, potem bo na koncu Janez Janša osebno moral vsak papir pregledati v tej državi! Vsak papir! Ker nikoli ne veš, kdo koga pozna, pa kje je bil, pa tako naprej. In če to hočete po skrajšanem postopku spraviti skozi, tako pomembno spremembo, je zame nedopustno. Že tako ničesar ne zaupam tej Vladi, kadar gre za odnos do tožilstva in do sodišča. Tu so stvari zelo regulirane na nivoju Evropske unije, tudi na svetovnem nivoju. Ti standardi, ki morajo veljati, izhajajo iz človekovih pravic in tako naprej, kakšni morajo biti, in taki posegi so po skrajšanem postopku še toliko bolj nedopustni. <br/>
Hvala.<br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Kolega Zmago Jelinčič. <br/>
<br/>
<b>ZMAGO JELINČIČ PLEMENITI (PS SNS): </b>Hvala lepa.<br/>
No, tudi v naši poslanski skupini ne bomo podprli te zahteve za obravnavo po skrajšanem postopku. V bistvu se sprašujemo, zakaj je ta zakon sploh treba v tako velikem obsegu popravljati oziroma na novo nekako pisati. V bistvu pa vidimo neke druge zadeve. V naši poslanski skupini ne zaupamo tožilcem kar na pamet, tako kot <br/>
<br/>
<b>5. TRAK: (NB) – 10.20 </b><br/>
<br/>
	(Nadaljevanje) je kolegica Maša rekla, ampak gledamo malo bolj kritično na vse skupaj. In mi se ne strinjamo z dodatnimi delovnopravnimi privilegiji za tožilce, ki so notri napisani v tem zakonu. Ne gre za manj zahtevne spremembe, kakor je gospa iz Vlade rekla in ne odpravljajo se samo nekatere manj pomembne stvari in pa terminološka razhajanja. Veliko več je tukaj zadaj. In mi smo za to, da se delo dostojno plača, ampak delo ne pa pripravljenost na delo, če govorimo o eni zadevi. Če nekdo ne dela, pač ne more dobiti plačila za to, ampak tukaj notri se v tem zakonskem predlogu, se nekako daje tožilcem možnost, da ne delajo, pa bodo vseeno plačani. Delo tožilca je že po naravi tako, da mora biti tožilec 24 ur v pripravljenosti, ampak zdaj tožilci bi morali skratka redno spremljati družbeno dogajanje in se odzivati na vse sume kaznivih dejanj, ampak oni hočejo biti pa zdaj še posebej v pripravljenosti, da bo doma sedel pa čakal, če ga bo kdo poklical. No, in tako se zadnje čase tožilci ukvarjajo s tem ali je poziv predsednika Vlade pritisk na njihovo delo ali ne. Če je predsednik Vlade nezadovoljen z delom tožilstva in to javno pove. To ni noben pritisk. To pomeni, da morajo tožilci bolj učinkovito delati. In če si tožilci in drugi nadzorni organi v državi želijo višje plače, naj bodo plačani po efektivnosti. Ali si upajo pristati na takšen sistem? (Ne.) Ampak tukaj notri po zakonskem predlogu bi si radi dvignili, pa nobeden ne bi smel nič reči. Namreč več kaznivih dejanj bodo preiskali, več premoženjske škode, ki je bilo storjeno z kaznivim dejanji, bodo vrnili v proračun, višje plače bodo imeli. Skratka, enostavno kolikor narediš toliko dobiš. V stranki podpiramo tudi, da se zaostrijo pogoji za zavrženje kazenskih ovadb. Tožilci se dela enostavno otepajo. In mi smo vložili eno poslansko vprašanje in sicer, je bilo takole. Ali bi lahko, hipotetično, obsodba osumljenca, ki je bil obsojen na podlagi samostojnega pregona oškodovanca, pomenila nestrokovno delo tožilca, ki bo ovadbo predhodno zavrgel. Tukaj odgovor Vlade je bil, da gre za hipotetično vprašanje na katerega ni mogoče enoznačno odgovoriti kar pomeni, da se izmikajo. Bom pa povedal nekaj podatkov, na primer, okrožno sodišče na Okrožnem sodišču kjer je oškodovanec bil kot tožilec, je bilo takih primerov leta 2012 – 18, 2013 – 19, 2014 – 30, 2015 – 36, 2016 – 49, 2017 – 41 in 2018 – 33, skratka, ogromno številko. Če pa to pogledamo, na Okrajnem sodišču pa vidimo, da je oškodovanec kot tožilec bil leta 2012, jih je bilo takih primerov 157, leta 2013 – 143, leta 2014 – 131, leta 2015 – 162, leta 2016 – <br/>
<br/>
<b>	PREDSEDNIK IGOR ZORČIČ: </b>Kolega Zmago, o skrajšanem postopku…<br/>
<br/>
<b>	ZMAGO JELINČIČ PLEMENITI (PS SNS):</b> Ja, ja, ampak pojasnim. Pojasnim. Leta 2016 – 162, leta 2017 – 166 in 2018 – 137. skratka, v teh nekaj letih je več kot tisoč primerov takih, ko se tožilcem ni dalo delati in so to prepuščali zasebnemu tožilcu. Verjetno je pa ogromno takih, ki si tega niso mogli špogati, ker niso imeli denarja. Zato jaz utemeljujem to zadevo, da bomo proti hitremu postopku oziroma skrajšanemu postopku. Ta zadeva ne more biti kar takole na hitro narejena in enostavno ne gre. V Sloveniji imamo ogromno teh primerov, saj sem že povedal. Nisem šel seštevati, ampak tega je samo na Okrajnem sodišču preko tisoč primerov takih. In tisti ljudje posamezniki, ki imajo dovolj denarja, so sami dokazali kaznivo dejanje določenemu obdolžencu, tisti ki pa nimajo ne  <br/>
<br/>
<b>6. TRAK: (SB) – 10.25</b><br/>
<br/>
	(nadaljevanje) denarja ne časa, da bi sami vodili, so pa enostavno dobili po glavi, na to enostavno ne moremo pristati in zato je potrebno tukaj drugače narediti. Treba je ornk pregledati to in ne pristati na to, da si tožilci skozi to spremembo zakona enostavno hočejo dvigniti plače in dobiti več denarja. Hvala. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Kolegica Maša.<br/>
<br/>
<b>	MAŠA KOCIPER (PS SAB):</b> Se moram javiti zaradi javnosti, če nas mogoče kdo posluša. Z gospodom Jelinčičem se strinjava samo, da skrajšani postopek ni primeren, vse ostalo se absolutno ne strinjava. Jaz nikoli nisem rekla, da tožilcem absolutno zaupam, drugače vedno razpravljam tudi na odboru za pravosodje, da je na tožilstvu pri nas v pravosodju, če tako rečem, še največ prostora za spremembe in da bi bilo tam treba veliko stvari spremeniti, ampak to kar se hoče narediti s tem zakonom ni nobeno dvigovanje plač, / nerazumljivo/ sploh o čem je govora, saj je vseeno, gre za to, da bo vsak tožilec in glavno delo tožilca je, da presodi ali je podana dovolj visoka stopnja suma, da se gre v pregon kaznivega dejanja na podlagi ovadbe ali bo vsak tožilec zdaj,  ko bo odločal o ovadbi, kar je njegovo ključno delo, presojati ali je dovolj visoka stopnja suma podana, mogel se bati, tako nad njim bo stalo, da bosta dva za njim ali pa ne pregledala, če je on to prav naredil v smislu ali je pravo ovadbo zavrnil, pravo ovadbo ne zavrnil in tako naprej. Do tega bo lahko prišlo. To, pa kaj kolega Jelinčič govori, da kar nočejo preganjati, pa da hočejo preganjati, pa če je pregonljivo po zakonu na zasebno tožbo ne more tožilec preganjati, če je po uradni dolžnosti more preganjati. In to, da bi bili plačani po učinkovitosti, marička pomagaj, se pravi več, ne glede na stopnjo suma, morajo vsako ovadbo sprejeti, da bodo plačani po učinkovitosti, vsak, ki je osumljen, vsaka teta, ki nekoga ovadbi, bo moral tožilec sprejeti, da bo učinkovit in potem, če se le da, tudi nedolžnega tako zagovarjati, da bo obsojen zato, da bo učinkovit, je rekel kolega, da bo čim več obsodb, pa da bomo čim več denarja dobili. Mislim, da se take stvari pogovarjamo v Državnem zboru, saj jaz cenim tvoj smisel za humor kolega Jelinčič, ampak včasih je pa res to malo čez mejo. Hvala. <br/>
<br/>
<b>	PREDSEDNIK IGOR ZORČIČ: </b>replika? Replika, kolega Jelinčič. <br/>
<br/>
<b>	ZMAGO JELINČIČ PLEMENITI (PS SNS):</b> Draga Maša, zgleda nisi razumela kar sem povedal. Razumem pa, da tebi ni prav oziroma tebi je prav, da se razne zadeve kot je NLB, pa ne vem kakšno goljufanje in tatvine na gospodarskem področju, da se to ne procesuira, zaradi tega, ker verjetno so tisti ljudje, ki jih ne, tožilci ne procesuirajo, na pravi strani, saj vi tako mislite. Jasno, jaz to razumem, ampak gre za drugo zadevo. Tukaj notri v točki 2.3.2 piše, da se za nujna dejanja v predkazenskem postopku organizira dežurna služba, to se pravi tožilec bo sedel doma, pa bo čakal kaj bo. Tožilec ima nalogo reagirati. / Oglašanje iz klopi/ Ma, ja, zakaj pa niso reagirali pri toliko zadevah? Ne mi govoriti. / Medsebojni pogovor/ <br/>
<br/>
<b>	PREDSEDNIK IGOR ZORČIČ: </b>Kolegi, dajmo pustiti še kaj za odbor.<br/>
<br/>
<b>	ZMAGO JELINČIČ PLEMENITI (PS SNS):</b> Ja, če ne razume, pa pravnica je, pa ne razume. <br/>
<br/>
<b>	PREDSEDNIK IGOR ZORČIČ: </b>Dajte no. Kolega Matjaž. Okej. Še kdo? Ne. Zaključujem razpravo. <br/>
	Na glasovanje dajem naslednji sklep. Predlog zakona o spremembah in dopolnitvah Zakona o državnem tožilstvu se obravnava po skrajšanem postopku.<br/>
	Kdo je za? (SDS, NSi, SMC, Desus.) Kdo je proti? (LMŠ, SAB, SNS, SD, Levica.) Vzdržanih ni. <br/>
	Ugotavljam, da je sklep sprejet. <br/>
	Prehajam na obravnavo predloga, da se po skrajšanem postopku obravnava Predlog zakona o spremembami Zakona o prevozih v cestnem prometu. Kolegica Maša Kociper, želite besedo? <br/>
<br/>
<b>MAŠA KOCIPER (PS SAB):</b> Danes imam jaz kar veliko besede. Hvala lepa. <br/>
	Gre za manjšo spremembo zakona in prosim za podporo predlogu, da se obravnava po skrajšanem postopku. V stranki SAB nadaljujemo neko tradicijo, ki jo je tudi naša predsednica kot ministrica za infrastrukturo zelo spodbujala, to je, da kadar je le mogoče se spodbuja javni prevoz. Javni prevoz ima razne multiplikativne učinke, ne gre samo za manjši prihranek, ki ga ima posameznik,<br/>
<br/>
<b>7. TRAK: (DAG) – 10.30</b><br/>
<br/>
<b>	</b>(nadaljevanje) sploh ne, ampak za spodbujanje nove kulture prevoza, za zmanjševanje onesnaževanja, za zmanjševanje števila avtomobilov in tako naprej. Če samo povem številke, v konkretnem primeru oprostitve plačila javnega prevoza, medkrajevnega, za upokojence, veterane in ostale je ta strošek za državo 2 milijona. In tudi v tem primeru, ko gre za brezplačni javni prevoz mladim tudi julija in avgusta, zlasti študentom, seveda, je ta strošek minimalen, lahko pa, kot rečeno, ima mnoge, mnoge učinke. Tako mi ne bi želeli, da se to zadevo, tako kot se je zdaj nakazovalo, ureja vsakič posebej, naj bo to naslednji korak pri spodbujanju javnega prevoza, tokrat ne za starejše, ampak tudi za mlajše. In ker gre za tako majhno spremembo, predlagam, da podprete skrajšani postopek.<br/>
	Hvala.<br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Želi še kdo besedo? Kolega Zmago Jelinčič. <br/>
<br/>
<b>ZMAGO JELINČIČ PLEMENITI (PS SNS): </b>Hvala lepa.<br/>
Ena zadeva je tukaj, Ljubljanski potniški promet vsako leto omogoča brezplačne vožnje tako za julij in za avgust. Namreč, z nakupom junijske mesečne vozovnice sta vključena tudi zastonjska prevoza za naslednja dva meseca, za julij in za avgust. Se pravi, da je tu že nekaj drugače. <br/>
Pa še ena zadeva. Recimo, nekateri študentje, ki delajo, recimo, da delajo zraven zato, da se preživijo, ne kakšni tisti ljubljanski frajerčki, ker tistim je tako ali tako vseeno, se ne vozijo s potniškim prometom, ampak z bmw-ji, recimo, da nekdo dela, in če bo to uzakonjeno, potem tisti, ki delajo izven Ljubljane, recimo, kaj vem, se mora iz Ljubljane peljati v Kranj ali ne vem kam, v tem primeru tiste poti, ne bodo mogli prikazati kot strošek in jim bo davkarija to odbila oziroma kot boniteto jim bodo zraven dali pri računanju, koliko so zaslužili. Skratka, jaz mislim, da se ta zadeva lepo sliši, fino se sliši, drugače pa mislim, da ni dobra. Mi tega ne bomo podprli. <br/>
<br/>
<b>PREDSEDNIK IGOR ZORČIČ: </b>Hvala lepa.<br/>
Še kdo? (Ne.) Zaključujem razpravo.<br/>
Na glasovanje dajem naslednji predlog sklepa: »Predlog zakona o spremembi Zakona o prevozih v cestnem prometu se obravnava po skrajšanem postopku.« Glasujemo.<br/>
Kdo je za? (SDS, NSi, Levica, SD, SMC, SAB, LMŠ, DeSUS.) Kdo je proti? (…) Kdo je vzdržan? (SNS.) <br/>
Ugotavljam, da je sklep sprejet.<br/>
S tem zaključujem to točko dnevnega reda. <br/>
<br/>
Prehajamo na <b>3. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA (pogojno). </b><br/>
Skladno z dogovorom z delovnega posveta vodij, ki je bil 16. aprila 2020, predlagam, da že danes pogojno, to je na zalogo, pripravimo vse potrebno za morebitni sklic izredne seje, in sicer predlagam naslednje: predlog dnevnega reda izredne seje, ena točka, Predlog sklepa o nedopustnosti razpisa zakonodajnega referenduma o Zakonu o interventnih ukrepih za pripravo na drugi val covid-19. Datum seje, takoj po izpolnitvi pogojev, ki jih za odločanje o predlogu sklepa določa 21.a člen Zakona o referendumu in ljudski iniciativi. Najava časa za razpravo, za poslanske skupine do 5 minut za predstavitev stališča ter po drugem odstavku 67. člena poslovnika zbora 10 minut za razpravo, za Vlado do 5 minut za dopolnilno obrazložitev ter 10 minut za razpravo. <br/>
	Odpiram razpravo. Želi kdo besedo? (Ne.) Zaključujem razpravo. <br/>
	Na glasovanje dajem naslednji predlog sklepa: »V skladu z drugim odstavkom 58. člena Poslovnika Državnega zbora se na dnevni red izredne seje Državnega zbora uvrsti naslednja točka dnevnega reda, točka 1, Predlog sklepa o nedopustnosti razpisa zakonodajnega referenduma o Zakonu o interventnih ukrepih za pripravo na drugi val covid-19.« Glasujemo.<br/>
	Kdo je za? (SDS, NSi, SMC, SNS, DeSUS.) Kdo je proti? (…) Kdo je vzdržan? (Levica, SAB, SD, LMŠ.) <br/>
	Ugotavljam, da je sklep sprejet. <br/>
	Na glasovanje dajem naslednji predlog sklepa: »Poslanske skupine lahko <br/>
<br/>
<b>8. TRAK (VI) 10.35</b><br/>
<br/>
	(nadaljevanje) najavijo do 5 minut za predstavitev stališča ter skladno z drugim odstavkom 67. člena Poslovnika Državnega zbora do 10 minut za razpravo. Vlada kot predlagatelj predloga sklepa ima za dodatno obrazložitev predloga sklepa na voljo po 5 minut, za razpravo pa po 10 minut. <br/>
	Kdo je za? SDS, NSi, SMC, Desus, SNS. Je kdo proti? Vzdržani? Levica, SD, SAB, LMŠ.<br/>
	Ugotavljam, da je sklep sprejet. <br/>
	Skladno s sprejetimi odločitvami vas bom pozval k najavi časa, da bom lahko izredno sejo sklical takoj, ko bodo za to izpolnjeni pogoji. <br/>
	S tem zaključujem to točko dnevnega reda.<br/>
<br/>
	Prehajamo na <b>3.A TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA. </b><br/>
	Gradivo, to je Zahteva za sklic izredne seje, ste prejeli včeraj z obvestilo o širitvi današnje seje. V zvezi s sklicem izredne seje Državnega zbora predlagam sledeče. A, predlog dnevnega reda je določen z zahtevo in se glasi: Točka 1 Predlog zakona o spremembah in dopolnitvah zakona o trgovini, druga obravnava. Datum seje, četrtek 16.7. 2020 ob 10. uri do zaključka seje. Najava časa za razpravo, za poslanske skupine ena točka po tretjem odstavku 67. člena Poslovnika zbora in do 5 minut za dopolnilno obrazložitev predlagatelja predloga zakona skupina poslancev, prvopodpisani Matej T. Vatovec in do 5 minut za predstavitev mnenja Vlade, do 30 minut za razpravo predlagatelja predloga zakona in do 30 minut za razpravo Vlade. Odpiram razpravo. Ni želje po razpravi. Prehajamo na glasovanje. <br/>
Na glasovanje dajem naslednji sklep: Poslanske skupine k eni točki dnevnega reda te izredne seje Državnega zbora najavijo čas v skladu s tretjim odstavkom 67. člena Poslovnika Državnega zbora. <br/>
	Kdo je za? Soglasno sprejeto. <br/>
	Na glasovanje dajem naslednji sklep: Za uvodno obrazložitev ima predlagatelj predloga zakona, to je skupina poslancev prvopodpisani dr. Matej T. Vatovec na voljo do 5 minut, za razpravo pa do 30 minut, Vlada ima uvodno predstavitev mnenja k predlogu zakona na voljo do 5 minut in do 30 minut za razpravo. <br/>
	Kdo je za? Soglasno sprejeto. <br/>
	S tem zaključujem to točko dnevnega reda. <br/>
	<br/>
	Prehajamo na <b>TOČKO RAZNO.</b> Kakšna želja? Kolega Matej T. Vatovec. <br/>
<br/>
<b>	DR. MATEJ TAŠNER VATOVEC (PS Levica):</b> Jaz bi samo rad še enkrat opozoril na določena dogajanja na delovnih telesih. Danes poteka nadaljevanje skupne seje odborov za delo in zdravstvo, ki je bila prekinjena za šest tednov. Šest tednov je, to je bila nujna seja, ki smo jo sklicali v Levici, po tistem prvem dne, ko je bila obravnavana vsebina nujne seje je bila ta seja prekinjena. In potem kljub temu, da sem jaz pisal obema predsednicama in tako naprej, smo čakali šest tednov na to, da pride do nadaljevanja te seje. To je še ena od takih kršitev Poslovnika. Seje brez soglasja predlagatelja ni moč kar tako prekiniti in preložiti za nek nedoločen čas. Tako da bi tukaj apeliral na to, da se še enkrat na vse predsednike delovnih teles, na nek način opomni kaj so poslovniške določbe in tudi kakšna je vloga predlagateljev pri različnih zadevah, najsibo to zakoni ali pa nujne seje. <br/>
<br/>
<b>	PREDSEDNIK IGOR ZORČIČ:</b> Hvala lepa. Bom to uvrstil na naslednji posvet razpravo v zvezi s tem. <br/>
	Še kdo? Ne. Hvala lepa. <br/>
	Zaključujem to točko in 73. sejo Kolegija. <br/>
<br/>
<b>Seja Kolegija je bila končana 8. julija 2020 ob 10.39.</b>
</root>