<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">USTAVNA KOMISIJA</font></b><br/>
<b><font size="4">2. nadaljevanje 2. seje</font></b><br/>
<br/>
<b><font size="4">(11. junij 2020)</font></b><br/>
</p></div><br/>
<b><font size="4">Sejo je vodil mag. Dejan Židan, predsednik Ustavne komisije. Seja se je začela ob 8.02. </font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK MAG. DEJAN ŽIDAN: </font></b><font size="4">Spoštovani članice in člani Ustavne komisije. Lep pozdrav tudi ostalim prisotnim. </font><br/>
<font size="4">	Na začetku vas želim obvestiti, da bo na današnji seji zaradi tematike poskrbljeno za tolmačenje v slovenskem znakovnem jeziku. </font><br/>
<br/>
<font size="4">	S tem pričenjam </font><b><font size="4">drugo nadaljevanje 2. seje Ustavne komisije. </font></b><font size="4">Na seji imamo kot nadomestnega gospoda Janija Möderndorferja, ki nadomešča gospod Edvarda Pauliča, prav tako imamo z nami gospo Mojco Žnidarič, ki je iz kvote SMC, opravičuje pa se gospa Maša Kociper. </font><br/>
<font size="4">	Sklic seje ste prejeli 27. maja 2020, obvestilo o prestavitvi ure začetka pa 5. 6. 2020. Na današnjem nadaljevanju 2. seje bomo nadaljevali s prekinjeno 1. točko dnevnega reda – to je obravnavo Predloga za začetek postopka za dopolnitev II. poglavja Ustave Republike Slovenije z osnutkom Ustavnega zakona o dopolnitvi II. poglavja Ustave Republike Slovenije. Na seji 26. 6. 2019 smo opravili predstavitev predloga za začetek postopka za dopolnitev Ustave Republike Slovenije z osnutkom ustavnega zakona z dne 18. 4. 2019. Na prvem nadaljevanju seje 18. 11. 2019 pa smo ustanovili Strokovno skupino za vpis znakovnega jezika. Slednja nam je 2. aprila 2020 posredovala mnenje, ki je objavljeno na spletnih straneh Državnega zbora. Na sejo te točke sem povabil predlagatelja, to je Vlado, Državni svet, poslanca gospoda Felice Žiža in gospoda Ferenca </font><font size="4">Horvŕth</font><font size="4">a, ki sta predlagatelja pripombe k osnutku ustavnega zakona, člane Strokovne skupine, gospo Moniko Šuligoj, vodja Kabineta predsednika Državnega zbora, ki se je opravičila, gospo Uršulo Zore Tavčar, generalno sekretarko, predstavnike Zveze društev gluhih in naglušnih Slovenije. Spoštovane poslanke in spoštovani poslanci, preden nadaljujemo vas želim še obvestiti, da gospod Gregor Perič nadomešča gospoda Igorja Zorčiča. </font><br/>
<font size="4">Preden pa preidemo na nadaljevanje razprave o predlogu, da se začne postopek za dopolnitev Ustave predlagam, da s sprejemom sklepa popravimo sklep o imenovanju Strokovne skupine za vpis znakovnega jezika. V vmesnem času je bil njen član mag. Cveto Uršič namreč imenovan za državnega sekretarja na Ministrstvu za delo, družino, socialne zadeve in enake možnosti. </font><br/>
<br/>
<b><font size="4">2. TRAK: (MK) – 8.05</font></b><br/>
<br/>
<font size="4">	(nadaljevanje) 24. aprila 2020 je mag. Cveto Uršič preko njihovega predlagatelja za člana Strokovne skupine, to je poslanska skupina Nove Slovenije-Krščanski demokrati, obvestil Ustavno komisijo, da odstopa z mesta člana, kar ste prejeli preko sistem UDIS. Ali želi o tem kdo besedo? (Ne.) Ugotavljam, da ne. </font><br/>
<font size="4">Hkrati ugotavljam, da smo sklepčni in na glasovanje dajem naslednji sklep, ki pomeni samo spremembo sestavo komisije, v kateri ni več mag. Cveta Uršiča. V sklepu o ustanovitvi Strokovne skupine Ustavne komisije Državnega zbora Republike Slovenije za vpis znakovnega jezika številka 020-04/19/13/28 z dne 21. 11. 2019 se v prvi točki prvega odstavka črta zadnja alineja. Glasujemo. </font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	In s tem smo spremenili sestavo Strokovne skupine, ki jo od danes sestavljajo dr. Simona Gerenčer Pegan, dr. Marjetka Kulovec in zaslužni profesor dr. Ciril Ribičič. Po današnji seji bom pripravil pisni odpravek čistopisa sklepa in vam ga posredoval preko sistema UDIS. </font><br/>
<br/>
<font size="4">S tem nadaljujem s prekinjeno razpravo o predlogu, da se začne postopek za dopolnitev Ustave. Poročevalec Strokovne skupine dr. Ciril Ribičič me je zaprosil, danes je odsoten, da preberem zaključno stališče Strokovne komisije, ki se glasi: </font><br/>
<font size="4">Strokovna skupina je mnenja, da je predlog za začetek postopka za dopolnitev II. poglavja Ustave Republike Slovenije z osnutkom Ustavnega zakona za dopolnitev II. poglavja Ustave Republike Slovenije vsestransko utemeljen ter predlaga, da Ustavna komisija predlaga Državnemu zboru, da se začne predlagani ustavnorevizijski postopek. </font><br/>
<font size="4">Sedaj sprašujem, ne vem, če so med nami predstavnice Strokovne komisije dr. Simona Gerenčer Pegan in dr. Marjetka Kulovec, če katera želi besedo? Želite besedo? (Ne.) Ne, ugotavljam, da ne. </font><br/>
<font size="4">S tem sprašujem ali je med nami predstavnik Vlade, mislim, da ga ni. Tudi predstavnika Državnega sveta ne vidim. </font><br/>
<font size="4">Želita besedo poslanca gospod Felice Žiža in gospod Ferenc Horváth, ki sta predlagala? (Da.) </font><br/>
<font size="4">Izvolite, gospod Felice Žiža. </font><br/>
<br/>
<b><font size="4">FELICE ŽIŽA (PS IMNS): </font></b><font size="4">Hvala lepa za besedo, gospod predsedujoči, jaz ne bom dolg. </font><br/>
<font size="4">Mislim, da je bil naš predlog konstruktiven v tem smislu, da kot predstavnika italijanske in madžarske narodne skupnosti morava nekako zastopati stališča, da so, bom rekel, ta ustavnost, ki nam do sedaj zagotavlja Ustavo ostane tudi bom rekel pri ljudeh, ki so pač dejansko prikrajšani oziroma imajo te probleme.</font><br/>
<font size="4">Jaz se zavedam tega, da je verjetno to tehnično težko izvedljivo, ampak mislim, da odstopiti od naše pobude, pa mislim, da tudi ne moremo. </font><br/>
<font size="4">Tako, da bi vas prosil, v kolikor obstaja možnost, da se ta pobuda tudi temu primerno podpre. Hvala lepa. </font><br/>
<br/>
<b><font size="4">	PREDSEDNIK MAG. DEJAN ŽIDAN: </font></b><font size="4">Hvala, gospod poslanec.</font><br/>
<font size="4">Sprašujem predstavnike Zveze društev gluhih in naglušnih Slovenije ali želite spregovoriti? (Ne.) Ne, hvala. In s tem sprašujem članice in člane Ustavne komisije, če želite? (Da.)</font><br/>
<font size="4">Gospod Jani Möderndorfer, izvolite. </font><br/>
<br/>
<b><font size="4">JANI (JANKO) MÖDERNDORFER (PS LMŠ): </font></b><font size="4">Hvala lepa. </font><br/>
<font size="4">Priznam, da sem malo bil presenečen, ker je Komisija toliko časa delala. Moram reči, da v kakšnih zelo zahtevnih temah kot so referendumsko vprašanje oziroma kdaj je referendum izvedljiv in kdaj ne, so Strokovne komisije bistveno hitreje delale, kaj je bilo ozadje, mogoče tudi korona, da smo dva meseca čakali. Vendar dvomim, da je to. </font><br/>
<br/>
<b><font size="4">3. TRAK: (MK) – 8.10</font></b><br/>
<br/>
<b><font size="4">	</font></b><font size="4">(nadaljevanje) To samo govori o dejstvu, da gre za relativno po eni strani sicer zelo enostaven korak. Vsi smo za to, da se pravica določene skupine v državi, kot je njihov jezik tudi zapiše v Ustavo in vsaj nekih načelnih zadržkov verjetno nihče nima. Ko pa je treba seveda to zapisati v neko strokovno besedilo, ki ima seveda, tudi rezultira neke določene posledice, pa je seveda pomembno zelo natančno vsako besedo posebej prebrati, kaj pravzaprav zapisujemo v Ustavo. Še posebej, ko postavljamo vejice oziroma ko sledijo, še enkrat ponavljam, to je bistveno posledice. Namreč, ne bi si želel, da bi zapisovali stvari, ki preprosto po neki normalni logiki ne zdržijo. Zato bomo seveda postavil vprašanja predvsem Strokovni komisiji, ker mislim, da je prav, da to tudi povedo, kaj so mislili s posameznimi predlogi in da se do tega tudi opredelijo, še zdaleč ne pričakujem, da se to zgodi danes, ker mislim, da je prav, da se Strokovna komisija po tej razpravi tudi usede, resno, tehtno pogleda tudi razpravo in postavljena vprašanja in odgovori. </font><br/>
<font size="4">Imam pa dve vprašanji. Eno vprašanje je seveda to, kar smo že na začetku razpravljali, popolnoma legitimno je seveda zahteva in bom rekel nenazadnje tudi iz tega izhajajoč neke določene pravice narodnostnih manjšin, ko se vprašajo in se postavi vprašanje, v kolikor seveda imamo v ustavno kategorijo zelo jasno zapisano o varovanju pravic tako italijanske kot madžarske skupnosti, kar se tiče njihovega jezika in še ostalih zadev, je prav, da so se to vprašali tudi pri znakovnem jeziku. Vendar sam osebno moram reči, da je treba že takoj na začetku razčistiti nekaj stvari. Tako kot za italijanski in madžarski jezik ne skrbimo Slovenci, ampak skrbijo Italijani in Madžari in ga oni tudi proučujejo, raziskujejo, razvijajo, postavljajo določena pravila v svojih zapis, velja enako tudi za slovenski jezik. In se mi zdi skrajno nenavadno, če bomo to pravico zapisali glede na to, da so pravice Italijanov in Madžarov že same po sebi že v Ustavi zapisane, da bi jih zapisali tako, da bi se razumelo, da jih je treba na enak način sprejemati in spoštovati in varovati kot osnovni jezik zaradi katerega danes tukaj sedimo, to pa je slovenski znakovni jezik. Namreč, spomnim se diskusije in debate, ki smo jo imeli še, ko smo sprejemali Zakon o slovenskem znakovnem jeziku, kjer so bili predlogi, da naj to v Ustavo zapišemo preprosto tako, da tam, kjer govorimo o pravicah, da seveda zapišemo zraven, kjer so italijanske in madžarske pravice, da zapišemo še pravice za slovenski znakovni jezik. Seveda je takrat bilo jasno povedano, da to preprosto dvoje ne gre skupaj in da gre za popolnoma druge kategorije in druge teže in zato jih ne moremo umeščati v isti člen. In zdaj se je ta problem nehote, jaz verjamem, da nehote, v želji zato, da bi zadostili pravicam, pojavil v bistvu popolnoma identičen ob samem sprejemanju Zakona o slovenskem znakovnem jeziku, ki smo ga takrat odpirali. Tisti, ki se spomnite veste, da je bila velika diskusija točno o tem, kako pravzaprav zapisati in takrat je tudi tekla beseda o tem ali je to tema, ki se jo zapiše v Ustavo ali bo že dovolj, če jo uredimo z zakonom in podobno. </font><br/>
<font size="4">Drugo vprašanje, ki ga imam, pa je seveda postavljeno glede na to, da je spremenil tekst, ki je bil predlagan. Namreč, v novem tekstu piše, da se stvari zdaj urejajo z zakonom. Prej je bilo pa zelo jasno, taksativno napisano, da se v bistvu gre za razvoj jezika, da skrbi država, če poenostavljeno povem. Namreč, ne morem si predstavljati in tudi zato je prišlo do predloga in pobude vpisa slovenskega znakovnega jezika v Ustavo, zato ker zakon ni bil dovolj. </font><br/>
<br/>
<b><font size="4">4. TRAK: (MK) – 8.15</font></b><br/>
<br/>
<b><font size="4">	</font></b><font size="4">(nadaljevanje) Ker če bi bil zakon v tej družbi dovolj, potem bi se spoštovale pravice in bi seveda samo po sebi bilo jasno, da državo skrbi za razvoj jezika, ki je priznan v državi, v tej družbi, od leta 2002 je naprej že priznan, pa država nikoli ni prepoznala te pravice tej skupnosti. Še več, za ta jezik skrbijo danes, veste kako? Iz loterijskih sredstev. Se pravi od iger na srečo so odvisni ali bo preživel ta jezik oziroma se bo razvijal. Zato preprosto ne razumem, zakaj je ta del izpadel in šel ven iz teksta in se zdaj pač samo ureja, da se bo uredil z zakonom. Namreč, zakon veste, da potrebuje navadno večino v Državnem zboru, zato da je sprejet, kar pomeni, da ga vsakokratna oblast oziroma vsakokratno strokovno mišljenje, razmišljanje lahko tudi spreminja, kar seveda ne gre. Zato so tovrstne zadeve, ki so tako pomembne, jih je potrebno zelo jasno definirati, komu ta dolžnost pripada in to je država in nihče drug. In država bo morala hočeš ali nočeš določene stvari morala urediti tako, da jih naredi stabilne. Loterija je odvisna od tega, kakšna je situacija v državi, ne bom zdaj razlagal, kako gre, ampak dejstvo je, da finančna sredstva so nekoč večja, nekoč manjša in kar je še bolj grozno, postavlja se potem tudi vprašanje, kdo je upravičen potem za določena sredstva, kako jih bodo razdelili in tako naprej. Stvari so zelo jasno postavljene v FIHO in se ve, kdo lahko zaprosi za ta sredstva in v tem primeru bi se kaj hitro lahko zgodilo, če bi bila to inštitucija, ki je ustanovljena s strani države, da ni upravičena do teh sredstev, če bi ostalo tako kot je zdaj. In zato preprosto te stvari ne gre tako poenostavljati in tako lahkotno reči, da jih bomo uredili z zakonom, če prav verjamem in sem prepričan, da je bil namen, da se to uredi z zakonom zelo podrobno, čisto iskren za Strokovno komisijo. Zraven v razmislek pa še glede na to, da se pojavlja seveda tudi beseda gluhoslepi v tekstu, da ne bo kakšnega nesporazuma. Dejstvo je, da gluhoslepi se sporazumevajo tudi z znakovnim jezikom, ki pa seveda, ne malce drugačen, ampak tehnika sporazumevanja je drugačna od klasičnega slovenskega jezikovnega jezika oziroma znakovnega jezika, ne samo slovenskega, kateregakoli. Vendar preden se seveda take stvari zapišejo bi bilo seveda fajn, če bi Strokovna komisija tudi glede na to, da se je ta del pojavil na novo bistveno bolj opredelila tudi zaradi tega, ker je relativno nova in ker pravzaprav nekih resnih strokovnih dognanj v slovenskem prostoru na tem področju pravzaprav nimamo. Ne me narobe razumeti, še posebej tisti, ki so predlagatelji te nove dikcije, ker Državni zbor in pa Vlada, ki kot predlagatelj tega niti ni predvidela v tekstu, verjetno z razlogi, bi želel imeti od strokovne komisije samo bolj natančno pojasnilo glede tega, kako je prišla do tega teksta. Glede na to, da ta del ni bil opredeljen kot predlog spremembe Ustave. Vi pa veste, da v ustavnorevizijskem postopku se bistveni del teksta pravzaprav ne more spreminjati. Še posebej, če spreminja namen tistega samega osnovnega dejanja, kot je bil predlagan za predlog spremembe Ustave. Drugače pa seveda je več kot jasno, da je Komisija imela verjetno neenostavno delo, sploh ne, in je mogla pretehtati verjetno vse vidike tega novega teksta, zato res prosim in predlagam Strokovni komisiji, ker verjetno se ne bo dalo tako enoznačno in hitro odgovoriti na to vprašanje, da Strokovna komisija seveda pripravi in odgovori na moja vprašanja in pa seveda tudi poglede, kako pravzaprav je pripravila takšen predlog. </font><br/>
<font size="4">Hvala lepa. </font><br/>
<br/>
<b><font size="4">	PREDSEDNIK MAG. DEJAN ŽIDAN: </font></b><font size="4">Hvala, gospod poslanec. </font><br/>
<font size="4">Samo dve tehnični obvestili. Kot prvo, pridružil se nam je poslanec gospod Andrej Rajh, ki nadomešča gospo Mašo Kociper. Kot drugo pa spoštovane poslanke, spoštovani poslanci, moj predlog je naslednji, Državnemu zboru, torej plenarki, moramo poslati dve gradivi. </font><br/>
<br/>
<b><font size="4">5. TRAK: (MK) – 8.20</font></b><br/>
<br/>
<font size="4">	(nadaljevanje) Prvo je gradivo formalno, torej formalni sklep, da se pričenja postopek. Moj predlog je, da to danes sprejmemo. Drugi del, ki pa prav tako moramo v nadaljevanju sprejeti, torej opredelitev do predloga Vlade, opredelitev do predloga Strokovne skupine Ustavne komisije pa ne bomo danes sprejemali, ampak si bomo vzeli čas, zato ker je bilo kar nekaj vprašanj s strani poslanskih skupin in Strokovna komisija se mora pripraviti. In potem, ko se bo pripravila nadaljujemo razpravo o stališču do predloga spremembe Ustave, torej dvofazni postopek, preden začne razprava v Državnem zboru. </font><br/>
<font size="4">Moj predlog je, da danes naredimo samo ta prvi formalni korak, kjer se ne govori o splošni vsebini, ker o tej vsebini smo že zadnjič govorili. To je moj predlog, spoštovane poslanke in poslanci.</font><br/>
<font size="4">Gospod Jožef Horvat, izvolite. </font><br/>
<br/>
<font size="4">	</font><b><font size="4">JOŽEF HORVAT (PS NSi): </font></b><font size="4">Hvala lepa, gospod predsednik. </font><br/>
<font size="4">Lep pozdrav našim gostom in tudi vam kolegice in kolegi. </font><br/>
<font size="4">	Bom čisto kratek. Najprej zahvala Strokovni skupini, ki je pripravila svoje poročilo v pisni obliki in ga je povzel tudi predsednik Ustavne komisije. Pripravila tudi novi predlog za novi 62.a člen slovenske Ustave, znakovni jezik. Naj povem, da Nova Slovenija podpira začetek postopka za spremembo Ustave. Ta predlog Strokovne komisije, predlog za 62.a člen je seveda precej drugačen od predloga, ki nam ga je v obravnavo poslala prejšnja Vlada. Imamo pa mi tukaj nekaj pomislekov, čisto na kratko. Namreč v tem predlogu Strokovne komisije za novi 62.a člen piše: zagotovljena sta svobodna uporaba in razvoj, razvoj slovenskega znakovnega jezika in jezika gluhoslepih, na območjih občin, kjer sta uradna jezika tudi italijanščina ali madžarščina, pa tudi italijanskega ali madžarskega znakovnega jezika. Naš pomislek – je res naloga Republike Slovenije, da razvija, da razvija tudi italijanski in madžarski znakovni jezik in to zapiše v Ustavo. Jaz se tukaj strinjam, zapišemo v Ustavo tisto, kar lahko tudi izvedemo. Ne bi rad spomnil, nikogar spravljal v slabo voljo glede zapisa pravica do pitne vode. Ne želim, da se nam ta zgodba ponovi tudi v tem primeru. In mar ni naloga razvoja italijanskega in madžarskega znakovnega jezika naloga njunih matičnih držav, potem takem bi morali tudi ti dve državi recipročno skrbeti za razvoj slovenskega znakovnega jezika na dvojezičnih območjih, Madžarska pa poleg madžarskega v svojo Ustavo vpisati tudi slovenski znakovni jezik. Namreč madžarska Ustava že vsebuje določbo o znakovnem jeziku. Poleg tega je v Zakonu o uporabi slovenskega znakovnega jezika v 4. členu že določeno, da lahko na območju madžarske in italijanske narodne manjšine gluhi uveljavljajo tolmača za madžarski oziroma italijanski znakovni jezik. Še enkrat, pravico do matičnega znakovnega jezika imajo sicer v svojo Ustavo vpisane štiri evropske države, sem že povedal Madžarska, Finska, Avstrija in Portugalska. </font><br/>
<font size="4">Zaključim torej z našim pomislekom, je naloga Republike Slovenije, da razvija italijanski in madžarski znakovni jezik. To so naši pomisleki in tukaj želimo in pričakujemo zelo jasne odgovore od Strokovne komisije. </font><br/>
<font size="4">Hvala lepa. </font><br/>
<br/>
<b><font size="4">	PREDSEDNIK MAG. DEJAN ŽIDAN: </font></b><font size="4">Hvala. </font><br/>
<font size="4">Predstavnico Strokovne komisije prosim, da si vse pomisleke beleži. Rad pa bi vas informiral, če bo danes izglasovan sklep, da se gre v postopek spremembe, bom istočasno pozval vse poslanske skupine, pa nekaj časa boste imeli na razpolago, nekje do 24. 6., da vse pripombe, predloge, vprašanja za Strokovno komisijo tudi pisno pripravite, da jih Strokovni komisiji predložimo in na podlagi tega lahko potem opravimo razpravo tudi o vsebini. </font><br/>
<font size="4">Sedaj pa dajem besedo gospodu mag. Branku Grimsu. Pripravite pa se gospod Ferenc Horváth. </font><br/>
<font size="4">Gospod poslanec, izvolite. </font><br/>
<br/>
<b><font size="4">6. TRAK: (MK) – 8.25</font></b><br/>
<br/>
<b><font size="4">	MAG. BRANKO GRIMS (PS SDS): </font></b><font size="4">Hvala za besedo. </font><br/>
<font size="4">Vsem prav lep pozdrav! </font><br/>
<font size="4">Tudi v SDS seveda na načelni ravni podpiramo ta predlog. Bi pa opozoril da, ko smo oblikovali na Ustavni komisiji še v prejšnji sestavi pač vprašanja za Strokovno komisijo, smo jih oblikovali nekoliko bolj kompleksno, kot je to običajno, ker pač iz tega izhajajo tudi številne obveznosti in treba je pač tukaj na neko sorazmernost, ki mora biti razumna glede na velikost, glede na subjekte, ki jih zahteva, vse te elemente je treba pač upoštevati takrat, ko se že oblikuje ustavni zakon in ko se o tem odloča. Vendar odgovorov na tista vprašanja, ki so bila zelo jasno postavljena v sami opredelitvi oziroma njenega delovnega področja, teh odgovorov pravzaprav danes tukaj ni. In na načelni ravni ni nobenega problema, da začnemo postopek, ampak preden se o tem dokončno odloči bi vendarle pričakovali, da se do vseh tistih vprašanj ustrezno opredeli, se nanje ponudi odgovore in seveda, ko se bo enkrat, če bo tak sklep sprejet za začetek šlo v dejansko pisanje predloga oziroma osnutka v prvi fazi za ustavni zakon je treba vse te stvari že upoštevati pri pisanju ustavnega zakona, da ne bo potem iznenada iz tega izviralo velika problematika, s katero bomo soočeni, zaradi tega, ker po nepotrebnem hitimo.</font><br/>
<font size="4">Ampak še enkrat povem, na vsa tista vprašanja bi pričakovali odgovore pred današnjo sejo. </font><br/>
<br/>
<b><font size="4">	PREDSEDNIK MAG. DEJAN ŽIDAN: </font></b><font size="4">Hvala gospod poslanec. </font><br/>
<font size="4">Besedo imate gospod Ferenc Horváth. Pripravite se gospod Zmago Jelinčič. </font><br/>
<font size="4">Izvolite. </font><br/>
<br/>
<b><font size="4">FERENC HORV</font></b><b><font size="4">Ŕ</font></b><b><font size="4">TH (PS IMNS): </font></b><font size="4">Hvala lepa za besedo, gospod predsedujoči. </font><br/>
<font size="4">Jaz bi se tudi rad zahvalil Strokovni skupini za njegovo delo, ker mislim, to je kolega že povedal, verjetno so imeli zelo zahtevno delo in zgleda, da še ni konec. </font><br/>
<font size="4">Torej jaz vsekakor podpiram, da se to vprašanje zapiše v Ustavo. Vprašanje pa je zelo delikatno s tega vidika, ker dejansko Ustava o italijanski in madžarski narodni skupnosti daje pravico uporabe jezika na narodnostno mešanem območju, kjer sta oba jezika enakopravna. Če bomo v tem vprašanju, bom rekel, ne bomo zapisali italijanski in madžarski jezik, bom rekel, za gluhoslepe in gluhe, potem bi lahko rekli, da so dejansko pripadniki avtohtonih skupnosti dejansko prikrajšani. Torej mislim, da moramo stvari ločiti na dve zadevi, in sicer eno je pravica do uporabe jezika, mislim, da to bi moralo biti nesporno zapisano v Ustavo, se pa strinjam, da pa lahko mogoče drugače zapišemo, kar se tiče razvoja jezika. Tukaj se pa strinjam, da razvoj italijanskega in madžarskega jezika verjetno dejansko ni stvar, bom rekel Slovenije, je pa tudi treba povedati, da nekako za obe avtohtoni narodni skupnosti pa mora, bom rekel, skrbeti nenazadnje tudi Slovenija. Tako, da mislim, da je tudi prav. Jaz vsaj tako razumem to razpravo, da je konstruktivna, iščemo pravilno dikcijo, da to zelo zapleteno vprašanje, bom rekel, tudi pravno formalno tako uredimo, da bomo iz tega imeli pozneje čim manj bom rekel nevšečnosti. Mi kot predstavniki avtohtonih narodnih skupnosti imamo veliko izkušenj na tem področju, veliko se je zapisalo v Ustavo, da o zakonih sploh ne govorim in veliko stvari se dejansko ne izvaja ali se ne izvaja tako kot bi se moralo, zato se jaz strinjam v tem, da preden gremo, stopimo korak naprej, da bi bilo dobro najti nekakšno formulo, nekakšno dikcijo, ki bi bom rekel potem bila za vse strani sprejemljiva in bi hkrati seveda tudi zagotovila pravice obema avtohtonima narodnima skupnostima. </font><br/>
<font size="4">Hvala lepa. </font><br/>
<br/>
<b><font size="4">	PREDSEDNIK MAG. DEJAN ŽIDAN: </font></b><font size="4">Hvala gospod poslanec.  </font><br/>
<font size="4">Gospod Zmago Jelinčič, izvolite. </font><br/>
<br/>
<b><font size="4">	ZMAGO JELINČIČ PLEMENITI (PS SNS): </font></b><font size="4">Hvala lepa. </font><br/>
<font size="4">Jaz se strinjam z gospodom Grimsom, da preden začnemo postopek in sploh odločanje o postopku, moramo najprej dobiti odgovore Strokovne komisije. Kar nekaj vprašanj je že bilo podanih. Danes smo slišali tudi od gospoda Möderndorferja, pa od gospoda Horvata kar nekaj vprašanj in mislim, preden sploh začnemo to debato, moramo dobiti odgovore na ta vprašanja. Poleg tega je moje mnenje, da to ne sodi v Ustavo. Mi spreminjamo Ustavo za vsako, ne vem kakšno, ko se nekomu nekaj zazdi. Bolj pomembno bi bilo, da bi v Ustavo vnesli to, da sta predstavnika narodnih manjšin italijanske in madžarske ne moreta biti v Državnem zboru, ampak bi morala biti v Državnem svetu v skladu z Ustavo</font><br/>
<br/>
<b><font size="4">7. TRAK: (MK) – 8.30</font></b><br/>
<br/>
<font size="4">	(nadaljevanje) Republike Slovenije, saj gre za interesne skupnosti, ki nastopata zgolj na določenem ozemlju, ne po celi Sloveniji, ampak zgolj na določenih teritorijih. To bi morali popraviti, to je ustavna materija in tukaj je treba Ustavo popraviti v tem smislu. Ne pa da vpisujemo notri znakovni jezik, kajti kot že slišim, bomo morali, naj bi morali potem vpisati notri ne samo slovenski jezikovni jezik, znakovni jezik, ampak tudi madžarski znakovni jezik in italijanski znakovni jezik. Glede na to, da je pa v Strokovni komisiji moj nekdanji sošolec Ciril Ribičič lahko pričakujemo, da bo on dal še zahtevo, da se potem notri vpiše še srbski znakovni jezik, hrvaški znakovni jezik, črnogorski znakovni jezik, albanski znakovni jezik, makedonski znakovni jezik, pa še kakšen znakovni jezik. Ta zadeva, o kateri danes razpravljamo ne sodi v Ustavo. Sodi v zakon, zakon naj to zadevo uredi, ne pa, da to ureja Ustava. Amerika je v svojem obstoju mogoče štirikrat spremenila Ustavo. Mi spreminjamo Ustavo praktično vsake 14 dni, od osamosvojitve do danes smo Ustavo popravljali, koliko, ene 12-krat ali 13-krat. To je neresna država. Zato urejajmo zadeve tako kot je potrebno. Ene stvari gredo v Ustavo, ki je osnovni akt, ki krovno deluje na vseh področjih, vse ostale zadeve naj pa urejajo zakoni. Res je, da imamo v našem "zakonju" imamo vsega tega šmorna preveč, ampak treba je urejati nekje drugje, ne pa tukaj.</font><br/>
<font size="4">Zato še enkrat, predsednik, če boš dal na glasovanje ta sklep, jaz bom glasoval proti, ker mislim, da najprej moramo dobiti odgovore, potem se moramo pa strezniti in delovati v skladu z ustavnimi normami kakršne poznajo po svetu. </font><br/>
<br/>
<b><font size="4">PREDSEDNIK MAG. DEJAN ŽIDAN: </font></b><font size="4">Hvala, gospod poslanec. </font><br/>
<font size="4">Želi kdo od poslancev še spregovoriti? (Ne.) Če ne, odrejam 5 minut pavze. V teh 5-ih minutah se bom posvetoval s predstavniki posameznih poslanskih skupin, čeprav je bilo pred tem povedano, da je soglasje, da se gre s prvim korakom naprej in potem opravimo, lahko tudi zelo dolgo razpravo o vsebini ustavne spremembe. Si ne moremo privoščiti, da bi glasovali, če nismo prepričani, da imamo dvotretjinsko večino, ker lahko postopek se zaustavi za obdobje mandata tega Državnega zbora.</font><br/>
<font size="4">Torej prekinjam in nadaljujemo ob 8.37 uri naprej to Ustavno komisijo. Hvala. </font><br/>
<br/>
<font size="4">(Seja je bila prekinjena ob 8.33.)</font><br/>
<br/>
<b><font size="4">8. TRAK: (MK)  - 8.35</font></b><br/>
<br/>
<font size="4">(Seja se je nadaljevala ob 8.37.)</font><br/>
<br/>
<b><font size="4">PREDSEDNIK MAG. DEJAN ŽIDAN: </font></b><font size="4">Spoštovane poslanke, spoštovani poslanci, informiram vas, da glede na dodatna vprašanja, ki so se postavila glede predloga in tudi stališča Strokovne komisije in tudi zato, ker je ves čas potrebno varovati dvotretjinsko soglasje, prekinjam današnjo sejo Ustavne komisije. O novem datumu boste obveščeni naknadno. </font><br/>
<font size="4">Lep dan naprej! </font><br/>
<br/>
<b><font size="4">(SEJA JE BILA PREKINJENA 11. JUNIJA 2020 OB 8.38.)</font></b>
</root>