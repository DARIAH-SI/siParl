<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA<br/>
DRŽAVNI ZBOR<br/>
ODBOR ZA ZADEVE EVROPSKE UNIJE</font></b><br/>
<b><font size="4">21. nujna seja<br/>
<br/>
(5. november 2020)</font></b></p></div><b><font size="4"><br/>
Sejo je vodil mag. Marko Pogačnik, predsednik Odbora za zadeve Evropske unije. </font></b><br/>
<b><font size="4">Seja se je začela ob 10. uri. </font></b><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Spoštovane kolegice in kolegi. Začenjam 21. nujno sejo Odbora za zadeve Evropske unije. </font><br/>
<font size="4">Obveščam vas, da so zadržani in se seje ne morejo udeležiti naslednji člani, gospod Zmago Jelinčič Plemeniti, gospa poslanka Nataša Sukič. Na seji kot nadomestni člani Odbora s pooblastili sodelujejo: gospa poslanka Monika Gregorčič, ki nadomešča kvoto OZEU in pa gospod poslanec Jurij Lep, ki nadomešča poslanca gospoda Ivana Hršaka. </font><br/>
<font size="4">Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, Kabinet predsednika Vlade ter predstavniki Vlade in Državnega sveta. Vse navzoče lepo pozdravljam. </font><br/>
<font size="4">Prehajamo na določitev dnevnega reda seje Odbora. S sklicem seje ste prejeli tudi dnevni red odbora. Ker v poslovniškem roku nisem prejel predlogov za njegovo spremembo je določen takšen dnevni red seje kot ste ga prejeli s sklicem. </font><br/>
<br/>
<font size="4">Prehajamo na</font><b><font size="4"> 1. TOČKO DNEVNEGA REDA - PREDLOG STALIŠČA REPUBLIKE SLOVENIJE DO SPOROČILA KOMISIJE EVROPSKEMU PARLAMENTU, SVETU, EVROPSKEMU EKONOMSKO-SOCIALNEMU ODBORU IN ODBORU REGIJ - KREPITEV EVROPSKIH PODNEBNIH AMBICIJ DO LETA 2030 - VLAGANJE V PODNEBNO NEVTRALNO PRIHODNOST V KORIST NAŠIH DRŽAVLJANOV.</font></b><font size="4"> Gradivo k točki smo prejeli od Vlade 15. oktobra na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je 6. november. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za infrastrukturo, okolje in prostor kot matičnemu delovnemu telesu. Slednji ga je obravnaval na svoji 22. seji, 3. novembra in sprejel mnenje, ki smo ga prejeli. Naprošam državnega sekretarja na Ministrstvu za okolje in prostor, gospoda Roberta Rožca, da nam predstavi sporočilo komisije in predlog stališča Republike Slovenije do tega sporočila. </font><br/>
<br/>
<b><font size="4">ROBERT ROŽAC: </font></b><font size="4">Predsednik hvala za besedo. Pozdravljeni vsi navzoči. </font><br/>
<font size="4">Predlog stališča, ki je pred nami obravnava krepitev cilja zmanjšanje emisij toplogrednih plinov za vsaj 55 % do leta 2030 na ravni EU, kot ga je predlagala Evropska komisija. Vlada Republike Slovenije v svojem stališču izraža podporo krepitvi Evropske podnebne ambicije in podpira nov cilj. Analiza vplivov, ki jo pripravlja Evropska komisija ugotavlja, da je zmanjšanje emisij toplogrednih plinov za vsaj 55 % do leta 2030 na ravni Evropske unije realno in ekonomsko upravičeno ter bo omogočilo, da Evropska unija na uravnotežen način doseže že sprejeti cilj podnebne nevtralnosti do leta 2050. Predlog sprememb je tudi napoved ustreznih finančnih instrumentov. Torej gre za cilj na ravni Evropske unije prihodnje leto, ko se bodo v okviru revizije podnebno energetskega paketa začela razprava o nacionalnih ciljih bo ključno, da se pri implementaciji politik in ukrepov upoštevajo nacionalne značilnosti in različni izhodiščni položaji držav članic. Pričakujemo, da se bo pri določanju nacionalnih ciljev za zmanjšanje emisij toplogrednih plinov upoštevalo omejitve, omenjeni naši napori za ugotavljanje biotske raznovrstnosti in upoštevanje s tem povezanih določenih omejitev. S tem v vezi v stališču tudi izpostavljamo pričakovanje Slovenije, da podpora skupnemu EU cilju ne sme prejudicirati zvišanja nacionalnih ciljev v posameznih sektorjih. Slovenija bo tekom pogajanj prav tako opozarjala, da povečanje deležev obnovljivih virov energije v sektorju prometa ni mogoče </font><br/>
<br/>
<b><font size="4">2. TRAK: (MK) - 10.05</font></b><br/>
<br/>
<b><font size="4">	</font></b><font size="4">(nadaljevanje) brez celovite rešitve na EU ravni. Pri ugotavljanju emisij toplogrednih v prometu je potrebno ustrezno upoštevati specifiko tranzitnih držav. Slovenija je namreč tranzitna država, zato bi bilo to potrebno upoštevati. Pri načrtovanju ukrepov za dolgoročno zmanjšanje emisij toplogrednih plinov je ključno, da države članice še naprej ohranjajo pravico do lastne energetske mešanice in izbire najustreznejših tehnologij ter spoštovanje načel tehnološke nevtralnosti. Je pa potrebno vedeti, da Slovenija brez jedrske energije bo težko dosegla cilj podnebne nevtralnosti do omenjenega leta 2050. Ključna je finančna plat omenjenih podnebnih ciljev. Slovenija pozdravlja predvidene finančne mehanizme v podporo ukrepom in načrtom za izvajanje novega cilja kot je večletni finančni okvir in Instrument za okrevanje NextGenerationEU. Za potrebne ukrepe bo namenjenih predvidoma 30 % vseh teh predvidenih sredstev. Politike in ukrepi za doseganje novega cilja morajo upoštevati vidik stroškovne učinkovitosti in prispevati h konkurenčnosti gospodarstva držav članic in Evropske unije. Predvideno financiranje mora upoštevati izhodiščne razlike med državami članicami ter načelo pravičnega prehoda in solidarnosti. Za konec Slovenija meni, da je potrebna čim prejšnja jasnost v novih nacionalnih ciljih do leta 2030, zaradi ustreznejšega načrtovanja ukrepov in naložb, kar je pogoj za uravnoteženo doseganje dolgoročnega cilja podnebne nevtralnosti na ravni Evropske unije do leta 2050. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za predstavitev mnenja. Za predstavitev mnenja matičnega delovnega telesa naprošam člana Odbora za infrastrukturo, okolje in prostor gospoda poslanca Borisa Doblekarja. </font><br/>
<br/>
<b><font size="4">BORIS DOBLEKAR (PS SDS): </font></b><font size="4">Hvala za besedo predsednik. Spoštovane, spoštovani lep pozdrav vsem skupaj. </font><br/>
<font size="4">Odbor za infrastrukturo, okolje in prostor je na 22. seji, 3. novembra 2020 kot matično delovno obravnaval Predlog stališča Republike Slovenije do sporočila Komisije Evropskemu parlamentu, Svetu, Evropskemu ekonomsko-socialnemu odboru in odboru regij - Krepitev evropskih podnebnih ambicij do leta 2030 - Vlaganje v podnebno nevtralno prihodnost v korist naših državljanov. Dopolnilno obrazložitev k predlaganemu dokumentu je podala državna sekretarka na Ministrstvu za okolje in prostor dr. Metka Gorišek. Poudarila je, da Predlog stališča obravnava krepitev cilja zmanjšanja emisij toplogrednih plinov za vsaj 55 % do leta 2030 na ravni EU. Vlada v Predlogu stališča izraža podporo krepitvi evropske podnebne ambicije in omenjeni nov skupni cilj podpira. Izpostavila je tudi, da je po analizi Evropske komisije cilj realen in ekonomsko upravičen ter bo omogočil, da Evropska unija na uravnotežen način doseže že sprejet cilj podnebne nevtralnosti do leta 2050.</font><font size="4"> Izpostavila je tudi Naturo 2000. V razpravi je bila izražena podpora predlogu Evropske komisije po </font><br/>
<br/>
<font size="4">vsaj 55 % neto znižanju emisij toplogrednih plinov na ravni EU do leta 2030 in v povezavi s tem Predlogu stališča, ki izraža podporo omenjenemu predlogu. Bila je kar široka razprava, ki se je dotaknila bi rekel kar celotnega sporočila. Nekateri razpravljavci so tudi poudarili, da je treba prehod v brezogljično družbo izpeljati na način, ki ne bo preveč pretresljivo vplival na življenje posameznika in družbe v celoti. Po razpravi je Odbor za infrastrukturo, okolje in prostor podprl Predlog stališča Republike Slovenije do sporočila in s tem smo sejo oziroma to točko tudi zaključili. Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala kolegu Doblekarju za predstavitev. Prvi se je k razpravi javil poslanec gospod Nik Prebil. </font><br/>
<br/>
<b><font size="4">3. TRAK: (MK) – 10.10</font></b><br/>
<br/>
<b><font size="4">NIK PREBIL (PS LMŠ): </font></b><font size="4">Hvala lepa spoštovani predsednik, predstavniki ministrstva, kolegice in kolegi. Bom probal biti kratek, namreč o tem smo govorili že na matičnem odboru. Nenazadnje smo v tem Državnem zboru že imeli kar nekaj razprav in debat glede podnebne krize in podnebnih usmeritev v prihodnjih letih. Trenutno se resnično soočamo s to COVID krizo, se mi zdi, da je v tem času od začetka pa do danes postalo jasno, da vseeno to ne bo morala biti edina tema in edina, povsem edina prioriteta, ko govorimo o prihodnosti. Vsekakor so tukaj tako podnebne krize kot prehodi v trajnostno gospodarstvo, vlaganje v razvoj gospodarstva in tako dalje. Eden od teh ciljev prehoda v takšno zeleno okrevanje, če lahko temu rečem tako, so vsekakor te načrti za okrevanje tudi po epidemiji in instrumenti iz NextGenerationEU, pa potem ostalo, kar pade v načrt za okrevanje in odpornost. In tukaj pri tem zadnjem jaz mogoče s strani naše Vlade pogrešam neko večjo odločnost in bolj načrtne v bistvu usmeritve in nek razvoj, kako bomo do slednjih ciljev tudi prišli. Nenazadnje pa smo pred kratkim tudi brali odziv Evropske komisije na predlog takšnega razvojnega načrta, ki je po njihovem mnenju pripravljen slabo. </font><br/>
<font size="4">Kar se tiče zmanjšanja emisij za 55 % do 2030, mislim, da je to morda za celotno Evropsko unijo pretirano. Pozdravljam ambicioznost, a vendar so to visoke številke, ki nekako težko verjamem, da jih bomo kot evropska družina uspeli doseči. Nenazadnje so te dokumenti zastavljeni vedno z željo, da se tudi uresničijo in neka prevelika pretiranost in ambicioznost, čeprav prav, da ambicioznost je, lahko na koncu celo škoduje, ker vidimo, da se marsikatera stvar v Evropski uniji tudi ne uresniči, jo pa seveda pozdravljam. </font><br/>
<font size="4">Morda, če gre proti zaključku. Mi se bomo v tej naši državi morali slej ko prej usesti za eno mizo in pogovoriti, kako bomo v naši državi pač pridobivali energijo. Energija vemo, da je eden od ključnih virov, ki jih pač danes rabi skoraj že vsaka zadeva od telefona do pečice, nenazadnje štedilnika in tako vse dalje in poraba električne energije je ne samo v Sloveniji, ampak tudi v svetu bistveno se povečala. In jaz mislim, da vedno pomembnejša vloga tudi na ravni Evropske unije bo ravno to trgovanje z emisijami, pa neke obdavčitve energije. Kako bomo energijo pridobivali Slovenija - a je to zgolj jedrsko ali so še druge mogoče bolj obnovljivi viri energije, se bomo pač morali pogovoriti. Jaz seveda sem zelo velik zagovornik biotske raznovrstnosti in varovanja narave, a vendar se bom v naši državi morali pač pogovoriti, kaj ima tudi prednost in benefit za prihodnost ali so to morda vetrnice, sončno pridobivanje energije. Razumem, da pač ne bomo mogli celotne energije pridobivati iz tega, a vseeno lahko gremo na neke obnovljive vire energije tudi v tej meri. Nenazadnje, če imam pravilne informacije, v enem delu nismo v Slovenij skladni z Evropskim zelenim dogovorom, kar se tiče sektorske oprostitve znižanja davka na fosilna goriva, tukaj si želim, da se stvari premaknejo in gremo v to smer. Pa morda še tukaj sem nekaj želel, ko govorimo v bistvu Evropski uniji in Sloveniji kot članici Evropske unije v sodelovanju s podnebno nevtralnostjo, je vsekakor odlično, da smo vodilni na svetu v želji oziroma tudi v doseganju nekih podnebnih ciljev. Ampak Evropska unija kot nek faktor, ki ima vpliv na svetovne odnose med državami, mislim, da bi lahko igrala neko ključno vlogo, da pridobi tudi ostale države, recimo tretje države, kot so Kitajska, Združene države, Indija recimo. Tiste države, ki pa ustvarijo, če rečemo temu večji del onesnaževanja sveta, da jih pač </font><br/>
<br/>
<b><font size="4">4. TRAK: (MK) – 10.15</font></b><br/>
<br/>
<b><font size="4">	</font></b><font size="4">(nadaljevanje) pridobi na svojo stran in se takšna zadeva dela skupaj. Jaz še vedno pravim zemlja je samo ena in ne glede na to, kako različni smo si, kako različne poglede imamo je podnebje pač resnično res en pogled, kjer bi se pravzaprav celoten planet moral poenotiti, namreč govorimo o prostoru, v katerem živimo vsi, ne glede na to ali smo vsak v svoji državi, tako da tukaj bo vsekakor v prihodnje, pa govorim verjetno v desetletjih potreben izreden napor in napor tudi v tej ravni, da ne presežemo tiste kritične meje, ki nas bo lahko hudo tepla. Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala kolegu Prebilu za razpravo. K razpravi se je javil še mag. Rajh.</font><br/>
<br/>
<b><font size="4">MAG. ANDREJ RAJH (PS SAB): </font></b><font size="4">Hvala lepa predsedujoči. Tudi jaz bom poskušal biti kratek in strniti, saj smo o tem na široko razpravljali na matičnem delovnem telesu. Res je, podnebne spremembe se dogajajo in so en velik izziv. Ambiciozni cilji, ki jih je Evropska unija začrtala so pravilni, so potrebni, vendar se pa moramo ozirati, da jih moramo izkoristiti tako, da nas ne bodo, bom rekel, da nam ne bi škodili, torej da jih moramo prepoznati kot eno razvojno priložnost in tudi ta epidemija COVID je pokazala, da lahko z določenimi spremembami v našem vsakdanjem življenju kot je na primer delo od doma, marsikatere negativne vplive, okoljske vplive na okolje, ki so povezani na primer z dnevnimi migracijami iz enega kraja na delovno mesto omilimo ali pa celo izničimo. In, ko pogledamo te ambiciozne načrte jih moramo tako tudi dojeti, kot bistveno predvsem razvojno priložnost. Se pa moramo zavedati, da je Evropska unija napovedala, da bo te ambiciozne načrte financirala z obdavčitvijo energetsko intenzivnih panog, torej panog, ki so tudi, bom rekel, ki puščajo zelo velik ogljični odtis. V tem smislu se moramo zavedati, da imamo v Sloveniji kar nekaj delovnih mest, ki so vezana na to panogo, govorimo o premogovništvu, o termoelektrarni, o železarnah, o nenazadnje tovarni aluminija Kidričevem. To so v bistvu delovna mesta, ki bodo lahko v tem kontekstu, če bo prišlo do obdavčitve ogrožena in pod določenim pritiskom, tako da tudi, ko se vse te stvari gledamo moramo na tak način, moramo imeti te stvari tudi pred očmi in jih nekako tudi v razvojnih strategijah v tem planu NextGenerationEU nasloviti, ker nam ta prehod ne pomaga nič, če bo imel za posledice bom rekel odpravo teh delovnih mest. Kar se tiče prihodnje energetske mešanice, pač Slovenija ima naravne danosti, kot jih ima in mi moramo narediti vse, da jih izkoristimo. Torej, če imamo na voljo hidropotencial, ga moramo izkoristiti, če imamo na voljo bom rekel en degradiran prostor okoli jedrske elektrarne, Krško ga po mojem je treba tudi ustrezno izkoristiti, seveda po prejšnji in iskreni javni debati, ki bo pripeljal do družbenega soglasja in v tej debati predstavitvi vsa dejstva in okoliščine, kaj je kakšna želja ali pa kaj kakšen predlog za seboj potegne. </font><br/>
<font size="4">Jaz si zato želim, da bomo v tej luči tudi dosegli dogovor, hkrati pa tudi želim, da bo v bistvu prihodnje predsedovanje Slovenije bilo v znamenju povezovanja in iskanja konsenza tudi med državami članicami in da se mogoče ne bi zgodili takšni diplomatski spodrsljaji, kot smo jim priča ravno te dni. Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala mag. Rajhu za razpravo. Vidim, da interesa po razpravi ni več, zato razpravo končujem. Na glasovanje dajem Predlog Stališča Republike Slovenije do sporočila komisije, kjer je predlog stališča daljši, če se strinjate ne bi bral v celoti, tako da dajem na glasovanje predlog stališča, kot je objavljen na tretji strani gradiva z dne 15. oktober. </font><br/>
<br/>
<b><font size="4">5. TRAK: (MK) – 10.20</font></b><br/>
<br/>
<b><font size="4">	</font></b><font size="4">(nadaljevanje) Začenjamo z glasovanjem. </font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	S tem ugotavljam, da je stališče sprejeto. </font><br/>
<font size="4">	Končujem 1. točko dnevnega reda. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA - PREDLOG STALIŠČA REPUBLIKE SLOVENIJE DO SPREMENJENEGA PREDLOGA UREDBE EVROPSKEGA PARLAMENTA IN SVETA O IZVAJANJU ENOTNEGA EVROPSKEGA NEBA. </font></b><font size="4">Gradivo smo prejeli od Vlade 29. oktobra na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je 13. november. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za infrastrukturo, okolje in prostor kot matičnemu delovnemu telesu. Slednji ga je obravnaval na svoji 22. seji, 3. novembra in sprejel mnenje, ki smo ga prejeli. Naprošam državnega sekretarja na Ministrstvu za infrastrukturo gospoda Blaža Košoroka, da nam predstavi spremenjeni predlog uredbe in predlog stališča Republike Slovenije do nje. </font><br/>
<br/>
<b><font size="4">	BLAŽ KOŠOROK: </font></b><font size="4">Hvala za besedo predsednik. Spoštovane poslanke in poslanci. Torej dovolite, da na kratko predstavim stališče Republike Slovenije. Torej Evropska komisija spodbudo o spremembi pravnega okvirja enotno evropsko nebo želi izboljšati splošno učinkovitost načina in organiziranja in upravljanja zračnega prometa v Evropi. Na podlagi predloga iz leta 2013 je pripravila nov spremenjen predlog, ki ga brez ocene učinkov daje v obravnavo državam članicam. Predlog našega stališča je na splošno odklonilen, uresničitev vseh predlaganih sprememb bi lahko imela resne posledice za sistem upravljanja zračnega prometa v Sloveniji. Predlog sprememb namreč vpliva na obstoječe pravne ureditve in lahko povzroči spremembe strateških usmeritev Slovenije glede izvajanja navigacijskih služb zračnega prometa, letališč, izvajanja meteorološke službe, organizacija pristojnih nacionalnih letalskih nadzornih organov, torej lahko povzroči resne težave. Uresničitev takega predloga bi imela velik vpliv na izvajanje obrambnih interesov Republike Slovenije. Predlog je medresorsko usklajen z Ministrstvom za finance, za gospodarstvo, za okolje in prostor in pa zunanje zadeve. Predlog stališče je oblikovan na podlagi strokovnega usklajevanje z javno agencijo za civilno letalstvo, vojaškim letalskim organom ter izvajalcem storitev navigacijskih služb zračnega prometa, to je kontrola zračnega prometa Slovenije in pa Agencija RS za okolje. Na Svetu EU se je obravnava predloga že začela, po predlogu tretjine predloga ob upoštevanju odzivov drugih držav članic sodimo, da ima večina držav članic enako zavrnilno mnenje. Glede stališča se je Vlada opredelila 29. oktobra letos. Havla lepa za besedo. </font><br/>
<br/>
<b><font size="4">	PREDSEDNIK MAG. MARKO POGAČNIK: </font></b><font size="4">Hvala državnemu sekretarju za predstavitev stališča. Za predstavitev mnenja matičnega delovnega telesa naprošam poslanca gospoda Borisa Doblekarja. </font><br/>
<br/>
<b><font size="4">BORIS DOBLEKAR (PS SDS): </font></b><font size="4">Hvala za besedo predsednik. </font><br/>
<font size="4">Tudi to točko smo obravnavali 3. novembra na matičnem delovnem telesu Odboru za infrastrukturo, okolje in prostor. In kot je že malce pred tem opisal mnenje Vlade Republike Slovenije državni sekretar gospod Blaž Košorok, je bilo isto predstavljeno tudi nam na odboru. In odbor je brez razprave sprejel mnenje. Odbor za infrastrukturo, okolje in prostor podpira predlog stališča Republike Slovenije do spremenjenega Predloga Uredbe Evropske parlamenta in Sveta o izvajanju enotnega evropskega neba. Odbor je torej mnenje Vlade tudi podprl. Hvala.</font><br/>
<br/>
<b><font size="4">	PREDSEDNIK MAG. MARKO POGAČNIK: </font></b><font size="4">Hvala kolegu poslancu za predstavitev mnenja matičnega delovnega telesa. Vidim, da interesa za razpravo ni, zato dajem na glasovanje predlog stališča do spremenjenega predloga uredbe, ki se glasi: Slovenija se strinja, da so potrebne izboljšave sistema upravljanja zračnega prometa v Evropski uniji, s čimer bi se omogočilo strukturno odpornost za hitro in učinkovito prilagoditev izvajanja storitev, k razvoju prometa in prilagodljivost okoliščinam. </font><br/>
<br/>
<b><font size="4">6. TRAK: (MK) – 10.25</font></b><br/>
<br/>
<b><font size="4">	</font></b><font size="4">(nadaljevanje) Pri tem opozarja, da bi uresničitev vseh predlaganih sprememb lahko imela resne posledice za sistem upravljanja zračnega prometa v Sloveniji, zato spremenjenemu predlogu uredbe na splošno ni naklonjena. Predlog sprememb namreč vpliva na obstoječe pravne ureditve in lahko povzroči spremembe strateških usmeritev Slovenije glede izvajanja navigacijskih služb zračnega prometa, letališč in izvajanja meteorološke službe in s tem bi imel tudi vpliv na izvajanje obrambnih interesov.</font><br/>
<font size="4">Slovenija bo lahko podprla le tiste rešitve, ki ne bodo vplivale na suvereno odločitev Slovenije glede načina izbire službe letalske meteorologije, služb zračnega prometa, letalskih informacijskih služb ter komunikacijskih, </font>
<font size="4">navigacijskih in nadzornih služb in ne bodo negativno vplivale na izvajanje obrambnih ter varnostnih interesov, ki se jih uresničuje z izvajanjem navigacijskih služb zračnega prometa za potrebe Slovenske vojske. Spremenjeni predlog tudi predstavlja zvišanje upravnih stroškov pristojnega ministrstva, za slovenske vojaške organe pa s finančnega in operativnega vidika prestavlja(?) breme, ki presega koristi reforme. Zato Republika Slovenija opozarja, da so zanjo sprejemljive le tiste rešitve, za katere je dokazano, da bodo prinesle želene učinke. Ocena učinkov iz leta 2013 ne demonstrira dokazov za pozitivne učinke tega predloga glede na velike vsebinske spremembe. Začenjamo z glasovanjem.</font><br/>
<font size="4">Kdo je za? (10 članov.) Kdo je proti? (Nihče.)</font><br/>
<font size="4">S tem ugotavljam, da je stališče sprejeto. </font><br/>
<font size="4">S tem končujem tudi 2. točko dnevnega reda. </font><br/>
<font size="4">Preden zaključim 21. nujno sejo Odbora za zadeve Evropske unije bi vse člane odbora rad obvestil, da bo konec meseca potekala konferenca COSAC, strokovne službe Odbora so že poslale vsem vodjem poslanskih skupin vabilo za prijavo k delegaciji zasedanje COSAC, ki bo konec novembra. COSAC bo potekal preko videokonference. Sestava delegacije bo pa enaka kot je bila pri predhodnih COSAC konferencah, to pomeni dva predstavnika koalicije plus dva predstavnika opozicije. Rok za prijavo je pa mislim, da do naslednjega torka. Naprošam, da v okviru svojih poslanskih skupin in v okviru potem koalicije-opozicije se dogovorimo, kdo bo predstavljal konec mesec delegacijo COSAC. Hvala. </font><br/>
<font size="4">S tem tudi končujem 21. nujno sejo Odbora za zadeve Evropske unije. </font><br/>
<br/>
<b><font size="4">Seja se je končala 5. novembra 2020 ob 10.28.</font></b>
</root>