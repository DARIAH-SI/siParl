<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>111. seja</b><br/>
<br/>
<b>(28. junij 2021)</b></p></div><br/>
<b>Sejo je vodila Tina Heferle, podpredsednica Državnega zbora.</b><br/>
<b>Seja se je začela ob 13.02. </b><br/>
<br/>
<b>1. TRAK: (DAG) </b><br/>
<br/>
<b>	PODPREDSEDNICA TINA HEFERLE: </b>Lepo pozdravljeni vsi skupaj! Začenjam 111. sejo Kolegija predsednika Državnega zbora. <br/>
	Obveščam vas, da mag. Dejan Židan s pooblastilom nadomešča Matjaža Hana. <br/>
<br/>
	Prehajamo na <b>1. TOČKO DNEVNEGA REDA – PREDLOGI ZA OBRAVNAVO PREDLOGOV ZAKONOV PO NUJNEM POSTOPKU.</b><br/>
<b>	</b>Gradivo ste prejeli s sklicem seje kolegija. Kolegij bo razpravljal in glasoval o štirih predlogih Vlade za obravnavo predlogov zakonov po nujnem postopku. <br/>
	Prvi je predlog, da Državni zbor po nujnem postopku obravnava Predlog zakona o nujnih ukrepih na področju zdravstva. Želi besedo predstavnica Vlade? (Da.)<br/>
Namestnica generalnega sekretarja Vlade, mag. Petra Marolt Vajda, izvolite. <br/>
<br/>
	<b>MAG. PETRA MAROLT VAJDA: </b>Hvala za besedo. <br/>
	Vlada predlaga Državnemu zboru obravnavanje Zakona o nujnih ukrepih na področju zdravstva. Gre za to, da se preprečijo težko popravljive posledice za delovanje države, da se zagotovi bolj učinkovito delo v zdravstvu, dostopnost do zdravstvenih storitev in varnost pri uporabi medicinskih pripomočkov. <br/>
Zato je naš predlog, da Državni zbor to obravnava na izredni seji po nujnem postopku. <br/>
<br/>
<b>	PODPREDSEDNICA TINA HEFERLE: </b>Hvala lepa.<br/>
	Preden nadaljujemo, preberem še eno pooblastilo, in sicer Luka Mesec nadomešča dr. Mateja Tašner Vatovca, Poslanska skupina Levica. <br/>
	Odpiram razpravo. Želi kdo besedo? (Da.)<br/>
Gospod Luka Mesec, izvolite. <br/>
<br/>
	<b>LUKA MESEC (PS Levica): </b>Hvala lepa. <br/>
	V Poslanski skupini Levica ne bomo podprli nujnega postopka za ta zakon. In sicer, v tem zakonu so stvari, ki nimajo kakšne zveze z nujnimi ukrepi v zdravstvu. V njem so, recimo, 200-evrski mesečni bonusi za župane in podžupane; ne vemo, kakšno povezavo ima to z zdravstvom. Potem je v njem odstopanje od Zakona o javnem naročanju, na način, da ne bo več treba izvajati projektnega natečaja za objekte, ki so namenjeni zdravstvenim in socialnovarstvenim potrebam, kar pomeni, da padajo standardi in lajša se koruptivne prakse. Nadalje se črta določbe iz Zakona o zdravstveni dejavnosti glede pogojev, ki jih morajo izpolnjevati odgovorni nosilci zdravstvene dejavnosti;<br/>
	<br/>
<b>2. TRAK: (TB) – 13.05</b><br/>
<br/>
	(nadaljevanje) ti pogoji pa so v zakonu zato, da se preprečuje tako imenovane, otežuje, delo tako imenovanim zdravnikom dvoživkam in tako dalje. Skratka, gre za trajne spremembe, ne za nujne spremembe v zdravstvu in v marsičem gre za spremembe, ki že tiste dele zdravstva, ki zdaj predstavljajo problem, še poslabšujejo. Tako da, mi bomo glasoval proti.<br/>
<br/>
	<b>PODPREDSEDNICA TINA HEFERLE:</b> Hvala lepa.<br/>
	Želi še kdo besedo? (Ne.) Če ne, zaključujem razpravo in prehajamo na glasovanje.<br/>
	Predlog sklepa se glasi: »Predlog zakona o nujnih ukrepih na področju zdravstva se obravnava po nujnem postopku.« Glasujemo.<br/>
	Kdo je za? (NSi, IMNS, SNS, SMC, SDS in DeSUS.) Kdo je proti? (?) Ostali vzdržani.<br/>
	Ugotavljam, da je sklep sprejet.<br/>
<br/>
	Prehajamo na obravnavo predloga Vlade, da Državni zbor po nujnem postopku obravnava Predlog zakona o interventnih ukrepih za pomoč gospodarstvu in turizmu pri omilitvi posledic epidemije Covid-19. Želi besedo predstavnica Vlade? (Da.)<br/>
	Mag. Petra Marolt Vajda, izvolite.<br/>
<br/>
	<b>MAG. PETRA MAROLT VAJDA:</b> Hvala lepa.<br/>
	Tudi v tem primeru predlagamo nujni postopek. Ocenjujemo, da je potrebno sprejet zakon zaradi omilitve Covida na področju gospodarstva in še posebej turizma, ki je bil izjemno prizadeta panoga, predlog zakona pa tudi vsebuje ukrepe, ki so za izboljšanje položaja deležnikov s področja kulture in športa.<br/>
Hvala.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Odpiram razpravo. Želi kdo besedo? (Ne.) Če ne, zaključujem razpravo in prehajamo na glasovanje.<br/>
Predlog sklepa se glasi: »Predlog zakona o interventnih ukrepih za pomoč gospodarstvu in turizmu pri omilitvi posledic epidemije Covid-19 se obravnava po nujnem postopku.« Glasujemo.<br/>
	Kdo je za? (NSi, IMNS, SNS, SMC, SDS, SAB in DeSUS.) Kdo je proti? (?) Ostali vzdržani.<br/>
	Ugotavljam, da je sklep sprejet.<br/>
<br/>
	Prehajamo na obravnavo predloga Vlade, da Državni zbor po nujnem postopku obravnava Predlog zakona o spremembah in dopolnitvah Zakona o nalezljivih boleznih. Želi besedo predstavnica Vlade? (Da.)<br/>
	Mag. Marolt Vajda, izvolite.<br/>
<br/>
<b>MAG. PETRA MAROLT VAJDA:</b> Hvala lepa.<br/>
V tem primeru pa je Ustavno sodišče Republike Slovenije objavilo odločbo, v kateri je odločilo o postopku za oceno ustavnosti in zakonitosti in odločilo, da sta točki 2 in 3 prvega odstavka, 39. člena Zakona o nalezljivih boleznih v neskladju z Ustavo in nato naložilo Državnemu zboru, da v dveh mesecih po objavi te odločbe v Uradnem listu, sprejme ustrezen zakon, tako da, to je ta primer.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Odpiram razpravo. K besedi se je prijavila gospa Maša Kociper.<br/>
Izvolite.<br/>
<br/>
<b>MAŠA KOCIPER (PS SAB):</b> Hvala lepa, podpredsednica. <br/>
V Poslanski skupini SAB bomo nujni postopek pri tem zakonu podprli. Samo odločanje o postopku in o tem, da je potrebno ta zakon sprejet po nujnem postopku seveda ne pomeni, da se v stranki SAB popolnoma strinjamo tudi z vsebino, je pa za nas ključno, da omogočimo temu zakonu, ki med drugim uresničuje tudi odločbo Ustavnega sodišča, da pride v obravnavo čim prej in da se sanirajo protiustavnosti in ostale zadeve, na katere je opozorilo Ustavno sodišče. Mi, kot vemo, lahko v jeseni zopet se soočamo z tretjim ali je zdaj to že, s četrtim, napadom epidemije in v tem primeru mora imet država ustrezno pravno podlago, da bo lahko sprejemala zakonite ukrepe za zaščito prebivalstva in zato bomo skrajšan postopek oziroma nujni postopek podprli, seveda je pa možno vse stvari še amandmirat in v primeru, da jih koalicija ne bo amandmirala, bomo takrat razmišljali, ali zakon podpremo.<br/>
Hvala.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Želi še kdo besedo? (Ne.) Če ne, zaključujem razpravo in prehajamo na glasovanje.<br/>
Predlog sklepa se glasi: »Predlog zakona o spremembah in dopolnitvah Zakona o nalezljivih boleznih se obravnava po nujnem postopku.« Glasujemo.<br/>
	Kdo je za? (NSi, IMNS, SNS, SMC, SDS, NeP, SAB in DeSUS.) Kdo je proti? (Nihče.) Vzdržani? (Ostali.)<br/>
	Ugotavljam, da je sklep sprejet.<br/>
<br/>
	Prehajamo še na obravnavo predloga Vlade, da Državni zbor po nujnem postopku obravnava<br/>
<br/>
<b>3. TRAK: (SB) – 13.10</b><br/>
<br/>
	(nadaljevanje) Predlog zakona o ukrepih za odpravo posledic pozebe v kmetijski proizvodnji med 5. in 9. aprilom leta 2021. <br/>
Besedo ima mag. Marolt Vajda, izvolite. <br/>
<br/>
<b>	MAG. PETRA MAROLT VAJDA:</b> Hvala lepa. <br/>
Zakon je pripravljen z osnovnim namenom odpraviti posledice naravne nesreče do katere je prišlo v začetku aprila. Ureja nujne interventne ukrepe za odpravo posledic pozebe, zato ocenjujemo, da je nujno njegovo čimprejšnje sprejetje. <br/>
Hvala.<br/>
<br/>
<b>	PODPREDSEDNICA TINA HEFERLE:</b> Hvala lepa.<br/>
	Odpiram razpravo. Ker ni želje po razpravi zaključujem in prehajam na glasovanje. <br/>
Predlog sklepa se glasi: »predlog zakona o ukrepih za odpravo posledic pozebe v kmetijski proizvodnji med 5. in 9. aprilom leta 2021 se obravnava po nujnem postopku.« Glasujemo. <br/>
	Kdo je za? (SNS, IMNS, SMC. … Soglasno.)<br/>
	Ugotavljam, da je sklep sprejet. <br/>
	<br/>
	Prehajamo na <b>2. TOČKO – DOGOVOR O PRIPRAVI SKLICA 24. SEJE DRŽAVNEGA ZBORA</b>, ki se bo pričela v ponedeljek 5. julija. Gradivo ob tej točki ste prejeli s sklicem kolegija. Odpiram razpravo. Nihče ne želi razpravljati. Potem zaključujemo razpravo in v skladu z dogovorom bom pripravila sklic 24. seje Državnega zbora. <br/>
<br/>
S tem zaključujem to točko dnevnega reda.<br/>
<br/>
<b>	</b>Prehajamo na <b>3. TOČKO – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU</b>. Predlog ste prejeli s sklicem seje Kolegija in razpravljali ter odločali bomo o dveh predlogih za obravnavo predloga zakona po skrajšanem postopku. <br/>
Najprej o tem, da se po skrajšanem postopku obravnava Predlog zakona o spremembah in dopolnitvah Zakona o javnem naročanju. <br/>
Besedo v imenu predlagatelja ima gospod Krivec.<br/>
Izvolite. <br/>
<br/>
<b>	DANIJEL KRIVEC (PS SDS):</b> Hvala za besedo. <br/>
Lep pozdrav vsem prisotnim!<br/>
	V Predlogu zakona o spremembah in dopolnitvah Zakona o javnem naročanju gre za manjše popravke, praktično se spreminjata dva člena, popravki pa sledijo zaključkom preiskovalnih komisij, ki na področju nabav medicinske opreme izvajajo svoje naloge znotraj Državnega zbora, tako ta se praktično v tem zakonu z manjšimi popravki določa predvsem referenčna točka za vse nabave medicinske opreme v Republiki Sloveniji, s tem se tudi onemogoča ta velika razlika v nabavnih cenah. <br/>
Tako da mi menimo, da gre za tako majhen popravek, ki pa je nujen, zato, da se na nek način vzpostavi primeren nabavni proces tudi v zdravstvu, na kar opozarjajo komisije, ki smo jih ravno v Državnem zboru sklicevali. <br/>
<br/>
<b>	PODPREDSEDNICA TINA HEFERLE:</b> Hvala lepa.<br/>
Odpiram razpravo. Želi kdo besedo? (Ne.) Če ne zaključujem razpravo in prehajamo na glasovanje.<br/>
Predlog sklepa se glasi: »Predlog zakona o spremembah in dopolnitvah Zakona o javnem naročanju se obravnava po skrajšanem postopku.« Glasujemo.<br/>
	Kdo je za? (NSi, IMNS, SNS, SMC, SDS, NeP in DeSUS.) Kdo je proti? (?) Ostali vzdržani.<br/>
	Ugotavljam, da je sklep sprejet. <br/>
<br/>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o trgovini. <br/>
Besedo želi gospa Janja Sluga, v imenu predlagateljev.<br/>
Izvolite.<br/>
<br/>
<b>	JANJA SLUGA (PS NeP):</b> Hvala lepa, spoštovana gospa podpredsednica. <br/>
Jaz moram samo povedati, da smo v Poslanski skupini Nepovezanih poslancev prejeli številna elektronska sporočila in pisma, kjer nas manjši ponudniki trgovinski in turistični opozarjajo na težave s katerimi se srečujejo, ker v glavni turistični sezoni, kjer ravno želijo okrevati po epidemiji, ne morejo ob nedeljah poslovati. <br/>
Govorimo samo o trgovinah v hotelih, v turističnih kampih, o tako imenovanih TIC-ih, torej turistično-informacijskih centrih in pa prodajalnah ob pokopališčih, ki nudijo zadeve za urejanje grobov. To je ena izjema. Druga so prodajalne na letališčih, kjer je enaka težava. In tretja izjema so družinski člani, ki svojemu družinskemu članu lastniku manjše trgovinice ob nedeljah lahko pomagajo, ker gre za manjše spremembe in ker se bliža turistična sezona, seveda lepo prosimo za podporo k skrajšanem postopku. <br/>
Hvala.<br/>
<br/>
<b>4. TRAK: (DAG) – 13.15</b><br/>
<br/>
<b>	PODPREDSEDNICA TINA HEFERLE: </b>Hvala lepa.<br/>
	Odpiram razpravo. Želi kdo besedo? (Ne.) Če ne, razpravo zaključujem.<br/>
	Prehajamo na glasovanje o naslednjem predlogu sklepa: »Predlog zakona o spremembah in dopolnitvah Zakona o trgovini se obravnava po skrajšanem postopku.« Glasujemo.<br/>
	Kdo je za? (Vsi, razen Levice.) <br/>
	Ugotavljam, da je sklep sprejet.<br/>
 <br/>
	S tem zaključujem to točko dnevnega reda. <br/>
	<br/>
	Prehajamo na <b>4. TOČKO DNEVNEGA REDA – RAZNO.</b><br/>
<b>	</b>Ker je bil nujni postopek za PKP10 sprejet… / oglašanje v ozadju/ PKP9, se opravičujem. Naj preberem, da smo dobili prošnjo za soglasje za delo delovnega telesa po 22. uri. In sicer bo Odbor za gospodarstvo Predlog zakona o interventnih ukrepih za pomoč gospodarstvu in turizmu pri omilitvi posledic epidemije covid-19 obravnaval v četrtek, 1. julija 2021, z začetkom ob 12. uri. Zaradi obsežnosti predloga zakona pa obstaja verjetnost, da odbor z delom še ne bo zaključil do 22. ure, zato je predsednica zaprosila za soglasje. Predlog ste prejeli. Želi morda o tem kdo razpravljati? (Ne.) Če ne, zaključujem razpravo.<br/>
<br/>
	Prehajamo na glasovanje o naslednjem predlogu sklepa: »Odbor za gospodarstvo lahko kot matično delovno telo za obravnavo Predloga zakona o interventnih ukrepih za pomoč gospodarstvu in turizmu pri omilitvi posledic epidemije covid-19 v četrtek, 1. julija 2021, zaseda tudi po 22. uri.« Glasujemo.<br/>
	Kdo je za? (NSi, IMNS, SNS, SMC, SDS, LMŠ, DeSUS.) Kdo je proti? (Nihče.) Vzdržani? (?)<br/>
	Ugotavljam, da je sklep sprejet. <br/>
<br/>
	S tem zaključujem to točko dnevnega reda in 111. sejo kolegija. <br/>
Lep dan vsem! <br/>
<br/>
<b>Seja se je končala 28. junija 2021 ob 13.17. </b>
</root>