<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA FINANCE</font></b><br/>
<b><font size="4">67. nujna seja</font></b><br/>
<br/>
<b><font size="4">(10. december 2021)</font></b></p></div>
<ul>
<ul></ul>
</ul>
<b><font size="4">Sejo je vodil Robert Polnar, predsednik odbora.</font></b><br/>
<b><font size="4">Seja se je začela ob 16. uri.</font></b><br/>
<br/>
<b><font size="4">1. TRAK (NM)</font></b><br/>
<br/>
<b><font size="4">PRESEDNIK ROBERT POLNAR</font></b><font size="4">: Spoštovane gospe in gospodje, lepo pozdravljeni.</font><br/>
<font size="4">Pričenjam 67. nujno sejo Odbora za finance. Obveščam vas, da je zadržan in se današnje seje ne more udeležiti poslanec Jani Ivanuša. Na seji pa kot nadomestni člani in članice sodelujejo naslednje poslanke in poslanci: poslanka Alenka Bratušek namesto poslanca Marka Bandellija iz Poslanske skupine SAB, poslanka Mojca Žnidarič namesto poslanca Dušana Verbiča iz Poslanske skupine SMC, poslanka Mojca Škrinjar namesto poslanca Marka Pogačnika iz Poslanske skupine SDS, poslanec Janez Moškrič namesto poslanca Jureta Ferjana iz Poslanske skupine SDS in poslanka Alenka Jeraj namesto poslanke Karmen Kozmus Ferjan iz Poslanske skupine SDS. S sklicem seje ste prejeli dnevni red seje odbora. V poslovniško določenem roku včeraj, 9. decembra 2021 sem prejel predlog poslanskih skupin LMŠ, SD, Levica in SAB za umik 1. in edine točke dnevnega reda, to je Predlog zakona o dopolnitvi Zakona o fiskalnem pravilu.</font><br/>
<font size="4">	Prehajamo na odločanje o predlogu za umik. / oglašanje iz dvorane/ Ne morete, zdajle ne morete, gospod predsednik Fiskalnega sveta. Torej najprej sprašujem predstavnika predlagatelja, ali želi obrazložiti umik točke, predlog za umik. Predstavnik predlagatelja ima 5 minut na razpolago. Besedo ima poslanec Igor Peček.</font><br/>
<font size="4">	Prosim.</font><br/>
<br/>
<font size="4">	</font><b><font size="4">IGOR PEČEK (PS LMŠ): </font></b><font size="4">Hvala lepa, gospod predsednik. Spoštovani.</font><br/>
<font size="4">	Umik točke z dnevnega reda današnje seje smo skupaj z opozicijskimi strankami predlagali, ker menimo, da je časa za sprejem novele Zakona o Fiskalnem svetu, v kolikor vzamemo v obzir podaljšanje mandata obstoječim članom, po našem mnenju še dovolj. V terminskem planu zasedanj Državnega zbora sta še 2 redni seji in v tem času se po našem mnenju lahko uskladi tudi dopolnilo predloga zakona, ki bo vlado na nek način obvezal k aktivnem iskanju nove sestave članov Fiskalnega sveta in tudi potrebne dvotretjinske večine v Državnem zboru. In zakaj naj bi danes obravnavali novelo zakona? Ne zato, ker v obstoječem zakonu ni varovalke, kaj se zgodi, če člani niso izvoljeni, ampak predvsem zaradi tega, ker se koalicija do sedaj ni ukvarjala s tem, kako uskladiti konsenz glede članov tudi v Državnem zboru. V obdobju usklajevanja bi se lahko opravila tudi razprava o načinih, kako v prihodnosti omiliti obstoječe zelo rigidno fiskalno pravilo. In tudi zato bomo potrebovali v Državnem zboru dvotretjinsko večino. Vsi se zavedamo, da bo na nivoju Evropske unije in verjetno tudi v širšem evrskem območju sprejet nek dogovor oziroma neke smernice, ampak ne glede na to bi morali kot suverena država imeti oblikovano stališče že prej. Minister za finance je bil tudi večkrat pozvan k razjasnitvi stališč, ki jih bo v Evropski uniji zagovarjala Republika Slovenija. Po našem skupnem mnenju gre za odgovornost, odgovornost do države, za iskanje rešitev, neodvisno od razmerij med političnimi strankami, če ne rečem, pač neodvisno od tega, kakšna in katera vlada bo v naslednjem mandatu zasedala in kakšno vlado bomo državljani imeli. Izzivi, ki nas čakajo, s katerimi se bo morala soočiti naslednja vlada, so vsekakor tako inflacija, potencialni dvig obrestnih mer, cene nepremičnin, pomanjkanje delovne sile in vsi ti dejavniki bodo imeli močan vpliv</font><br/>
<br/>
<b><font size="4">2. TRAK: (NM) – 16.05</font></b><br/>
<br/>
<b><font size="4">	</font></b><font size="4">(nadaljevanje) tudi na vse načrtovane investicije, ki jih imamo v proračunih za naslednji 2 leti. Menimo tudi, da v kolikor bi se fiskalna politika prehitro zaostrila, bi to lahko resno ogrozilo tako okrevanje gospodarstva kakor tudi investicije, ki jih načrtujemo.</font><br/>
<font size="4">	Hvala lepa.</font><br/>
<br/>
<b><font size="4">PRESEDNIK ROBERT POLNAR</font></b><font size="4">: Hvala, gospod poslanec.</font><br/>
<font size="4">Ja, ne še. Čakajte, gospodje. Imamo točno določen poslovniški vrstni red. Zdaj je na vrsti za predstavitev stališča, v kolikor to želi, predstavnica Ministrstva za finance in ima na razpolago 3 minute. Državna sekretarka, gospa Katja Lautar, prosim.</font><br/>
<br/>
<b><font size="4">DR. KATJA LAUTAR: </font></b><font size="4">Hvala za besedo.</font><br/>
<font size="4">Jaz bi samo na hitro povedala 2 stvari. Ne glede na to, ali pride do imenovanja članov Fiskalnega sveta ali ne, menimo, da predlog odpravlja pravno praznino, ko novi člani Fiskalnega sveta na primer še niso imenovani, dotedanjim članom pa poteče mandat. Zato menimo, da je pravilno, da bi se ta zadeva uredila v najkrajšem možnem času. Glede ostalega pa bomo tako ali tako razpravljali v ponedeljek. Kar se tiče stališč, res je, v Evropi veliko razpravljamo o stališčih in zagotovo bo Ministrstvo za finance se posvetovalo tudi širše o oblikovanju tega stališča, razprava pa poteka vse do julija 2022.</font><br/>
<br/>
<b><font size="4">PRESEDNIK ROBERT POLNAR</font></b><font size="4">: Hvala, gospa državna sekretarka.</font><br/>
<font size="4">Zdaj so na vrsti stališča predstavnikov poslanskih skupin. Opazil sem dvignjeno roko poslanca Luke Mesca, kar pomeni, da v imenu Poslanske skupine Levica želi predstaviti stališče. Poslanec Mesec, prosim.</font><br/>
<br/>
<b><font size="4">LUKA MESEC (PS Levica): </font></b><font size="4">Ja, hvala lepa.</font><br/>
<font size="4">Jaz se ne strinjam, da je namen tega zakona izključno odpravljanje pravne praznine. Mislim, da je namen tega zakona ozir na to, da se trenutnemu Fiskalnemu svetu čez slabe 3 mesece izteče mandat. Jaz nimam problem, da bi se o taki rešitvi, kot jo predlagate, pogovarjali. Bom pa vezal svojo podporo taki rešitvi na pogovor o spremembi fiskalnega pravila, ker vidim to kot enega izmed ključnih razvojnih vprašanj v naslednjih letih, namreč Slovenija ima eno izmed bolj rigidnih fiskalnih pravil v Evropski uniji. Pred nami pa so zanimivi časi. Kot vemo, je desetletje, ki je pred nami, desetletje, ko naj bi Evropa opravila zeleni preboj in za zeleni preboj bodo potrebne obsežne javne investicije. To bo pa težko izvajat, če bomo imeli pretesno zavezano zanko. In preden se spuščamo v polemiko o tem, na kakšen način preoblikovat Zakon o fiskalnem pravilu, jaz absolutno podpiram to, da se, zato smo tudi sopredlagatelji, da se ta točka umakne z dnevnega reda in da se opravi vsaj posvet o tem, da vidimo, kje smo poslanske skupine nasploh glede možnosti vnosa v to novelo, tudi spremembe fiskalnega pravila, da bo ta omogočal, zagotavljal investicijsko sposobnost države v desetletju, ki prihaja.</font><br/>
<br/>
<b><font size="4">PRESEDNIK ROBERT POLNAR</font></b><font size="4">: Hvala, gospod poslanec.</font><br/>
<font size="4">Naslednja je na vrsti poslanka Alenka Bratušek v imenu Poslanske skupine SAB.</font><br/>
<font size="4">Prosim.</font><br/>
<br/>
<b><font size="4">MAG. ALENKA BRATUŠEK (PS SAB): </font></b><font size="4">Najlepša hvala.</font><br/>
<font size="4">Tudi naši podpisi so pod to pobudo, da se zakon danes umakne. Ne bom več o vsebini, ker bi lahko dodajala ali odvzemala marsikaj, ampak spoštovane kolegice in kolegi in koalicije, spoštovana državna sekretarka z Ministrstva za finance, zakon, ki potrebuje dvotretjinsko podporo, je jasno, da sega preko koalicije. Zato bi pričakovali, da se o tem zakonu pogovarjamo, ne pa da ga vložite brez a in gremo naprej. Tako se to ne dela. To je osnovni in ključen razlog, da mi prosimo, da se ta točka danes prestavi in se o tem pogovorimo, tako kot smo se do sedaj vedno, kadar je šlo za stvari, ki potrebujejo tako visoko večino v Državnem zboru. In upam in želim, da ste nas slišali.</font><br/>
<br/>
<b><font size="4">3. TRAK: (NM) – 16.10</font></b><br/>
<br/>
<b><font size="4">PRESEDNIK ROBERT POLNAR</font></b><font size="4">: Hvala, gospa poslanka.</font><br/>
<font size="4">V imenu Poslanske skupine Nova Slovenija poslanec Jožef Horvat, 3 minute.</font><br/>
<font size="4">Izvolite, prosim.</font><br/>
<br/>
<b><font size="4">JOŽEF HORVAT (PS NSi): </font></b><font size="4">Hvala lepa, gospod predsednik. Spoštovani gostje, kolegice in kolegi.</font><br/>
<font size="4">Mi smo slišali in razumemo predlog predlagateljev za umik točke in ga bom jaz tudi podprl.</font><br/>
<font size="4">Hvala lepa.</font><br/>
<br/>
<b><font size="4">PRESEDNIK ROBERT POLNAR</font></b><font size="4">: Hvala, gospod poslanec.</font><br/>
<font size="4">Želi še kdo v imenu poslanske skupine? Če ne, bom, kolegice in kolegi, naredil nekoliko krajši odstop od poslovnika. 64. člen, deseti odstavek ne predvideva, da v takšnem primeru izrazijo svoje stališče tudi vabljeni, ampak mislim, da lahko to storim glede na pomen inštitucije, ki jo danes tukaj gospod Kračun predstavlja. Zato, spoštovani gospod predsednik Fiskalnega sveta, izvolite, povejte stališče. Na razpolago imate 3 minute.</font><br/>
<font size="4">Prosim.</font><br/>
<br/>
<b><font size="4">DR. DAVORIN KRAČUN: </font></b><font size="4">Spoštovani gospod predsednik.</font><br/>
<font size="4">Če tega ne bomo obravnavali, pomeni to likvidacijo Fiskalnega sveta z vsemi posledicami. In za sistem preverjanj in ravnovesij, ki je pač potreben za demokracijo in za pozicijo Slovenije na finančnih trgih in tudi končno za funkcioniranje pravnega sistema in pravne države, kajti neodvisen fiskalni organ predvidevajo tako pravila Evropske unije kot tudi slovenska Ustava. Ampak v zakonu je defekt, ki bi moral že, ki se ne bi smel zgoditi, ki bi moral že zdavnaj biti popravljen. Približno leto dni sem opozarjal na ta defekt in tako je končno vlada pripravila rešitev. In prosim, ne popravila tega defekta mešat in s kadrovskimi rešitvami in s spremembami fiskalnega pravila. Če bo ta defekt popravljen, imate za kadrovske rešitve dovolj manevrskega prostora, da dobite takšno sestavo, ki ji najbolj zaupate. In tudi, kar se tiče fiskalnega pravila, v Evropi o tem poteka diskusija. In tako bo do teh sprememb prišlo hitro, vendar ne tako hitro, kot traja mandat tega Državnega zbora. Zato predlagam, da vendarle dopustite vsebinsko razpravo, kajti gre za, po eni strani popravit je treba defekt, ki se ne bi smel zgoditi oziroma ki bi moral biti že zdavnaj saniran, in po drugi strani, če tega ne popravimo, likvidiramo pomemben organ, pomemben organ, ki je tudi varuh javnih financ in pomeni to slabljenje pozicije Slovenije na finančnih trgih.</font><br/>
<font size="4">Hvala lepa.</font><br/>
<br/>
<b><font size="4">PRESEDNIK ROBERT POLNAR</font></b><font size="4">: Hvala, gospod predsednik Fiskalnega sveta.</font><br/>
<font size="4">Gospe in gospodje, prehajamo na odločanje. Odločamo torej o predlogu, da se Predlog zakona o dopolnitvi Zakona o fiskalnem pravilu umakne s 67. nujne seje Odbora za finance. Začenjam glasovanje.</font><br/>
<font size="4">Kdo je za? (16 članov.) Kdo je proti? (Nihče.)</font><br/>
<font size="4">Ugotavljam, da je sklep sprejet.</font><br/>
<font size="4">Na ta način je 1. točka in edina točka dnevnega reda umaknjena z dnevnega reda.</font><br/>
<br/>
<font size="4">In zato zaključujem 67. nujno sejo…</font><br/>
<br/>
<b><font size="4">DR. DAVORIN KRAČUN: </font></b><font size="4">To je absurd!</font><br/>
<br/>
<b><font size="4">PRESEDNIK ROBERT POLNAR</font></b><font size="4">: … Odbora za finance.</font><br/>
<br/>
<b><font size="4">DR. DAVORIN KRAČUN: </font></b><font size="4">To je absurd… / izklop mikrofona/</font><br/>
<br/>
<b><font size="4">PRESEDNIK ROBERT POLNAR</font></b><font size="4">: Gospod Kračun, nimate besede. In vas prosim, da se umirite. Pa če ste pri volji, dovolite, da vam v 2 minutah nekaj stvari razložim ex offo.</font><br/>
<br/>
<b><font size="4">Seja je bila končana 10. decembra 2021 ob 16.14.</font></b>
</root>