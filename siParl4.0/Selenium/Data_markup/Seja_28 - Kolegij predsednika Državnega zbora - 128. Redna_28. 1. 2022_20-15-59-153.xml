<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>128. seja</b><br/>
<br/>
<b>(28. januar 2022)</b></p></div><br/>
<br/>
<b>Sejo je vodila Tina Heferle, podpredsednica Državnega zbora. </b><br/>
<b>Seja se je začela ob 10.01.</b><br/>
<br/>
<b>1. TRAK: (NB)</b><br/>
<br/>
<b>	PODPREDSEDNICA TINA HEFERLE:</b> Spoštovani kolegice, kolegi, lepo pozdravljeni! <br/>
	Začenjam 128. sejo Kolegija. Včeraj vam je bilo z dopisom podpredsednika Državnega zbora, gospoda Jožeta Tanka posredovano gradivo k 1. točki dnevnega reda. <br/>
	Še pred tem pa vas obveščam, da me gospod Brane Golubović danes pooblašča za nadomeščanje. <br/>
<br/>
	S tem pa prehajamo na <b>1. TOČKO DNEVNEGA REDA – NA DOLOČITEV ČASA OBRAVNAVE TOČKE DNEVNEGA REDA 29. SEJE DRŽAVNEGA ZBORA</b>,<b> KI SE BO ZAČELA V PONEDELJEK, 31. JANUARJA.</b><br/>
	Gradivo k tej točki ste kot rečeno dobili včeraj. Sedaj pa odpiram razpravo. Želi kdo besedo? Gospod Tomaž Lisec, ja izvolite. <br/>
<br/>
<b>	TOMAŽ LISEC (PS SDS): </b>Hvala gospa podpredsednica. <br/>
	Vsem skupaj lep pozdrav in lep sončen dan! <br/>
	Sam osebno oziroma v imenu Poslanske skupine SDS imam dva predloga oziroma dve prošnji. To pa je, da se 17. točka, to je veto glede Zakona o posebnih pravicah italijanske in madžarske narodne skupnosti na področju vzgoje in izobraževanja, ki se bo obravnavala v sredo ob 9. uri in pa 22.a točka, Predlog za imenovanje člana Sveta Banke Slovenije, viceguvernerja, da bi se prestavilo na petek, če je možno. Toliko z naše strani. <br/>
	Hvala. <br/>
<br/>
<b>	PODPREDSEDNICA TINA HEFERLE:</b> Hvala lepa za vaš predlog. <br/>
	Dnevni red oziroma točke, ki so uvrščene na določen dan so v domeni in pristojnosti predsednika Državnega zbora, tako da, mu bom predala vašo zahtevo naprej. <br/>
	Glede predloga morda še kdo, izrazi svoje mnenje od predstavnikov poslanskih skupin? (Ne.) <br/>
	Torej kot rečeno, gospod Lisec, bomo vaš predlog predali predsedniku, pa bo o njem odločal.<br/>
 <br/>
	Če ne želi več nihče razpravljati, zaključujem razpravo in prehajamo na glasovanje. Sklep se glasi: <br/>
	»Sprejme se čas za obravnavo posameznih točk dnevnega reda 29. seje zbora, ki se bo začela v ponedeljek, 31. januarja.« <br/>
	Kdo je za? (Soglasno.) <br/>
	Ugotavljam, da je sklep torej sprejet. <br/>
<br/>
	S tem zaključujem to točko dnevnega reda. <br/>
<br/>
	In prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO NUJNEM POSTOPKU.</b><br/>
	Predlog ste prejeli s sklicem seje Kolegija. Kolegij v okviru te točke razpravlja in glasuje o predlogu Vlade, da Državni zbor Predlog zakona o spremembah in dopolnitvah zakona o kmetijstvu obravnava po nujnem postopku. <br/>
	Želi besedo predstavnica Vlade? (Da.) Ja, izvolite, mag. Janja Garvas Hočevar. <br/>
	Izvolite. <br/>
<br/>
<b>	MAG. JANJA GARVAS HOČEVAR:</b> Najlepša hvala. <br/>
	Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. Sprejem zakona po nujnem postopku je potreben zato, da bo dana pravna podlaga za izvajanje strateškega načrta skupne kmetijske politike 2023 do 2027, ki vključuje ključne strateške usmeritve za izvajanje skupne kmetijske politike v Sloveniji in podaja nabor ukrepov za njihovo uspešno in učinkovito uvedbo ter za črpanje evropskih sredstev iz prvega in drugega stebra skupne kmetijske <br/>
    <br/>
<b>2. TRAK: (VP) 10.05</b><br/>
<br/>
<b>	</b>(nadaljevanje) politike. Obravnava predloga zakona po nujnem postopku se predlaga tudi zato, ker so potrebne uskladitve z zakonodajo EU za novo programsko obdobje skupne kmetijske politike, ki je bila sprejeta in objavljena šele v mesecu decembru leta 2021. Uskladitev je potrebna čim prej, saj se s 1. januarjem 2023 že začne izvajati strateški načrt skupne kmetijske politke in je do tedaj treba pripraviti še druge nacionalne izvedbene predpise, ki so nujni za začetek izvajanja strateškega načrta skupne kmetijske politike 2023-2027. Tako so nujne spremembe definicije nosilca kmetijskega gospodarstva in vzpostavitev sistema za spremljanje površin, ki je potreben za izvedbo vse ukrepov, vezanih na površino. Prav tako je za izvajanje predpisov EU nujna določitev odgovornosti za zbiranje in obdelavo podatkov, potrebnih za oceno uspešnosti ukrepov na področju zmanjšanja nacionalnih emisij toplogrednih plinov, amonijaka in onesnaževal zraka ter spremembe v delu verige preskrbe s hrano.<br/>
	Hvala.<br/>
<br/>
	<b>PODPREDSEDNICA TINA HEFERLE: </b>Hvala lepa.<br/>
	Odpiram razpravo. Besedo je želel gospod Matjaž Han.<br/>
	Izvolite.<br/>
<br/>
	<b>MATJAŽ HAN (PS SD): </b>Saj sliši se zelo logično in realno, kar je gospa iz generalnega sekretariata vlade rekla. Ampak vseeno vendarle bo treba še malo dodatno pojasniti samo zaradi tega, da se v tem Državnem zboru in v tej državi vendarle držimo še nekih zakonov, poslovnikov in pravil igre. Ne moremo kar po domače delati, gospodje in gospe iz vlade, pa bom povedal zakaj. Namreč po dostopnih podatkih iz spletnih strani vlade je bila ta novela zakona še 16. decembra, zato vam govorim, 16. decembra predvidena za obravnavo po rednem postopku. Normalno, ker gre za neko obširno novelo zakona. Nato, zato me zanima, nato je na vladi ali pa na resornem ministrstvu prišlo do spremembe, in sicer 18. januarja ste prekvalificirali ta zakon in ste ga spravili po skrajšanem postopku. To samo dva dni razlike oziroma mesec dni razlike. Ampak ne, verjetno ste še kaj spregledali, ste potem pa 20. januarja pa vse skupaj prekvalificirali po nujnem postopku. Se pravi, v roku enega meseca ste ugotovili, da ne bo šlo iz rednega postopka, ste šli na skrajšani postopek in zdaj ste prišli do nujnega postopka. Absolutno, gospe in gospodje, kršite poslovnik, poslovnik vlade svoj. In to mi boste morali majčkeno bolj razložiti, zakaj je do tega prišlo. <br/>
	In na koncu pa se ne morem znebiti občutka, ampak Državni zbor je tisti, ki sprejema proračune, ne vlada. Vi pa v finančne posledice napišete, da boste na proračunu Ministrstva za kmetijstvo v letu 2022, 2023 in 2024 zagotovili, ne vem, 84 tisoč 714 evrov. Ampak, spoštovani, zaenkrat vsaj jaz do zdaj sem mislil skozi, da državni proračun in proračun sprejemamo poslanke in poslanci ne pa ministrstvo. Tako, da saj se ne gre za vsebino, saj jaz ne kompliciram za vsebino. Malo pravila igre pa se še moramo držati, no. Malo pravila igre se pa v tej državi moramo držati. Imamo poslovnik vlade, imamo poslovnik Državnega zbora, imamo neke zakone. In lepo vas prosim. Mislim, da v enem mesecu trikrat prekvalificirate, po kakšnem postopku boste zakonodajo sprejemali, ni v redu. Ne kompliciram, ampak moral sem povedati, da se tako ne dela. In zaradi tega jaz ta zakon, ne zaradi vsebine, zaradi tega, ker zato ker na tak način ga spravljate v Državni zbor, ga ne morem sprejeti po nujnem postopku.<br/>
	Hvala lepa.<br/>
<br/>
	<b>PODPREDSEDNICA TINA HEFERLE: </b>Hvala lepa.<br/>
	Jaz bom pa še za javnost oziroma magnetogram prebrala, kdaj v skladu s Poslovnikom Državnega zbora je mogoč nujni postopek sprejemanja zakonov. In sicer ga opredeljuje 143. člen, ki pravi: »Kadar je sprejem zakona nujen zaradi interesov varnosti ali obrambe države ali zaradi odprave posledic naravnih nesreč ali zato, da se preprečijo težko popravljive posledice za delovanje države,<br/>
<br/>
<b>3. TRAK: (SB) – 10.10</b><br/>
<br/>
	(nadaljevanje) lahko Vlada predlaga sprejem zakona po nujnem postopku«, toliko da bo jasno za zapisnik. <br/>
Zdaj sprašujem generalno sekretarko, če želi obrazložiti svoj predlog oziroma odgovoriti gospodu Hanu? (Da.)<br/>
Izvolite. <br/>
<br/>
<b>	MAG. JANJA GARVAS HOČEVAR:</b> Spoštovani!<br/>
V bistvu obrazložitev sem vam podala malo pred tem, ko se je začela razprava, kaj vlada sprejme in kako sprejme je bila to stvar vlade in se je odločila, da bo sprejela to, ta zakon, da se obravnava po nujnem postopku in zato tako predlagamo in v bistvu pri tem predlogu ostajamo. <br/>
Hvala.<br/>
<br/>
<b>	PODPREDSEDNICA TINA HEFERLE:</b> Gospod Matjaž Han, izvolite.<br/>
<br/>
<b>	MATJAŽ HAN (PS SD):</b> Kaj bo Vlada sprejela na to jaz nimam vpliva, imam pa vpliv kaj Državni zbor sprejema. In vi ste rekli, da ta zakon začne veljati leta 2023. Vi pa v enem mesecu prekvalificirate trikrat zakon po kakšnem nujnem. Tako, da zasejali ste nek sum, ne vem zakaj je to potrebno. Ampak, glejte, saj Kolegij ima glasove in jaz sem povedal svoje glasovanje. <br/>
Hvala.<br/>
<br/>
<b>	PODPREDSEDNICA TINA HEFERLE:</b> Hvala lepa. <br/>
Želi še kdo besedo? (Ne.) Če ne, zaključujem razpravo. <br/>
<br/>
Prehajamo na glasovanje o sklepu, ki se glasi: »Predlog zakona o spremembah in dopolnitvah Zakona o kmetijstvu se obravnava po nujnem postopku.« Glasujemo.<br/>
Kdo je za? (Desus, predstavnika Narodnih skupnosti, NSi, SDS, Konkretno in SNS.) Kdo je proti? (SAB, SD, Levica, Nepovezani in LMŠ.)<br/>
Ugotavljam, da je sklep sprejet. <br/>
<br/>
S tem zaključujem to točko dnevnega reda.<br/>
<br/>
	Prehajamo na <b>3. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b> Predlog ste prejeli s sklicem Kolegija in prehajamo na obravnavo predloga, da se po skrajšanem postopku obravnava predlog zakona o dopolnitvi Zakona o nadzoru državne meje. <br/>
Želi besedo generalna sekretarka? (Da.)<br/>
Izvolite. <br/>
<br/>
<b>	URŠULA ZORE TAVČAR:</b> Hvala. <br/>
Predlagamo, da se obravnava po skrajšanjem postopku, saj gre za manj zahtevno dopolnitev zakona, ki se nanaša na določitev ustrezne normativne podlage za delno povrnitev stroškov občine v državni meji, nastalih zaradi povečanega nadzora državne meje ali izrednih dogodkov. <br/>
Hvala.<br/>
<br/>
<b>	PODPREDSEDINCA TINA HEFERLE:</b> Hvala lepa.<br/>
Odpiram razpravo. Želi kdo besedo? (Ne.) Vidim, da ne, zato zaključujem razpravo.<br/>
<br/>
	Prehajamo na glasovanje o sklepu, ki se glasi: »Predlog zakona o dopolnitvi Zakona o nadzoru državne meje se obravnava po skrajšanem postopku.« Glasujemo. <br/>
	Kdo je za? (NSi, SDS, Konkretno, SNS, predstavnika Narodnih skupnosti, Desus.) Kdo je proti? (Nihče.)<br/>
	Ugotavljam, da je sklep sprejet.<br/>
<br/>
	Prehajamo na <b>4. TOČKO – RAZNO.</b> <br/>
Besedo najprej kar po vrsti dajem gospe Janji Sluga.<br/>
Izvolite, gospa Sluga.<br/>
<br/>
<b>	JANJA SLUGA (PS NP):</b> Hvala lepa. <br/>
Jaz bi želela, ker se mi zdi nujno opozoriti na včerajšnje dogajanje v tej hiši. Vsi veste, nekateri ste spremljali, nekateri so lahko prebrali kaj se je dogajalo na seji preiskovalne komisije. In tisto kar se meni zdi v tem krogu potrebno opozoriti je pa to kako je mogoče, da sta včeraj na sejo prišli dve priči z neustreznima maskama skozi glavni vhod v to hišo. Vsi vemo kakšna pravila veljajo, vsi vemo kaj je potrebno za izpolnjevanja PCT pogoja, kašni je hišni red v tej hiši, kakšni odloki veljajo, pa se je vendarle zgodilo, da sta obe priči sedeli na preiskovalni komisij v prostoru spodaj z neustreznima maskama. Jaz mis, da je to čisto za začetek. <br/>
	Druga stvar je pa seveda tudi to, da to kar se je potem dogajalo s pričanjem gospoda Snežiča, z njegovim odnosom do te hiše, do članov preiskovalne komisije je nekaj nezaslišanega. In jaz mislim, da je treba odpreti razpravo in se pogovoriti tudi o načinu vodenja preiskovalne komisije oziroma o delu, nalogah in reakcijah predsedujočega, ko do takih primerov pride. Namreč, tako kot je bilo že včeraj povedano,<br/>
<br/>
<b>4. TRAK: (TB) – 10.15</b><br/>
<br/>
	(nadaljevanje) z vsakim takim incidentom se tlakuje pot za tisto, kar se bo dogajalo v prihodnje in če dopustimo en sam tak primer, en sam tak odnos do poslancev tega Državnega zbora, do preiskovalne komisije in do inštitucije Državnega zbora, potem bo vsak, ki bo prestopil ta vrata v prihodnje, tudi menil, da se lahko tako obnaša in to so pomembne stvari in mislim, da je zelo, zelo nujno, da se v prihodnje to prepreči, da se tudi predsedujoči začnejo zavedat, zakaj je to pomembno, da se ne zavaja z tem, da je pomembna vsebina, daleč od tega, da ni pomembna vsebina, pomembno je pa tudi vse tisto, kar sem zdaj naštela, zato lepo prosim, obe stvari, ki sem jih izpostavila, mislim, da se je treba pogovorit in da je treba doreči, kako je sploh možno to.<br/>
<br/>
	<b>PODPREDSEDNICA TINA HEFERLE:</b> Ja, hvala lepa.<br/>
	Bom dala besedo generalni sekretarki, gospe Uršuli Zore Tavčar.<br/>
	Izvolite.<br/>
<br/>
	<b>URŠULA ZORE TAVČAR:</b> Jaz glede, kako se je lahko zgodila, da sta prišla v hišo s to masko, ki ni ustrezna, iskreno povem, ne vem, sem za to že prosila, da mi recepcija da pojasnilo v zvezi s tem, so pa službe potem, ko so zaznale, da so te maske neustrezne, kot ste verjetno videli, ukrepale. Tako da, glede tega, čisto natančnega odgovora(?) do začetka kolegija, kako pa se je zgodilo, zakaj ni bilo to opozorilo izdano že na recepciji oziroma ali sta prišla, pa nimam še odgovora, ker ni bilo osebe tukaj, tako da, ta odgovor bom posredovala.<br/>
<br/>
	<b>PODPREDSEDNICA TINA HEFERLE:</b> Hvala lepa za ta odgovor.<br/>
	Glede predloga za razpravo v zvezi z delom, odnosom in še vse ostalo, kar ste omenila, gospa Sluga, se strinjam, da je potrebno opravit neko razpravo, če ne drugega, zaradi zaščite integritete Državnega zbora, kot institucije. Verjetno, mislim, lahko tudi zdaj opravimo razpravo, verjetno je pa smiselno razmislit tudi, da se enkrat posebej sestanemo, morda tudi v okviru zaprtega dela, s predsednikom Državnega zbora in o tem rečemo še kakšno besedo naprej.<br/>
	Besedo zdaj dajem naprej gospe Maši Kociper, izvolite.<br/>
<br/>
	<b>MAŠA KOCIPER (PS SAB):</b> Saj ne bom dolga, ampak, se mi zdi zelo prav, da je kolegica Sluga na to opozorila in vseeno bi rada povedala, da absolutno podpiram kar je povedala. Mislim, da smo včeraj številni z grozo opazovali to, kar se je dogajalo v Državnem zboru in na tej preiskovalni komisiji. Verjetno v dolgi zgodovini tega Državnega zbora sicer to ni bil prvi vabljeni, prva vabljena priča, ki je želela prikazat nek poniževalni in podcenjevali odnos, je bil pa verjetno ta prikaz, si mislim, eden najhujših doslej ali pa gotovo najhujši. Jaz bi samo omenila, da me je tudi izjemno zmotilo njegova diskreditacija pristojnosti preiskovalne komisije in tega, da se javno razlaga medijem, da je preiskovalna komisija brez pristojnosti in pravzaprav brezzobi tiger. Javnost  na to trditev ni dobila odgovora, saj, kajne, tudi predsednik preiskovalne komisije, ki bi ga edini lahko dal, ga ni dal in potem ostaja v zraku nek sum, da je temu res tako, kar seveda ni res. <br/>
Če pogledaš pravilnik o parlamentarni preiskavi in tudi vse ostale določbe, vidiš, da so, ima preiskovalna komisija nekatere zelo resne pristojnosti podobne pristojnostim sodišč in seveda nedopustno je, da si je ena oseba včeraj privoščila takšno poniževanje te inštitucije, enega od poslancev in da predsedujoči ni odreagiral in da ni povedal, prvič, da ni komisija brezzobi tiger, drugič, da ni zaščitil poslanca, tretjič, da ni umiril vabljene priče. Mi smo imeli zadnjič na preiskovalni komisiji glede suma vplivanja na policijo podoben primer, ko je gospod Kangler zelo vehementno štartal svoje zaslišanje z poučevanjem komisije, kaj lahko in kaj ne in kako je on izkušen in pozna Poslovnik in tako naprej. Predsednik tiste preiskovalne komisije je to znal ustavit. Večkrat ga je ustavil, večkrat mu je vzel besedo, večkrat ga je poučil, kaj je pristojnost komisije, kaj so pravice priče in tako naprej. Včeraj ste pa poslanci pod vodstvom predsednika kot ene lutke mogli tam sedet in poslušat to ošabno, nesramno, prepotentno obnašanje gospoda Snežiča. Kje je on dvojni, dvojni doktor, pa tudi če je, mu čisto nič ne pomaga, čisto nič.<br/>
<br/>
<b>5. TRAK: (NB) – 10.20</b> <br/>
<br/>
<b>	PODPREDSEDNICA TINA HEFERLE:</b> Hvala lepa. <br/>
	Besedo želi dr. Matej Tašner Vatovec. <br/>
	Izvolite. <br/>
<br/>
<b>	DR. MATEJ T. VATOVEC (PS Levica):</b> Hvala. <br/>
	Jaz se strinjam s predhodnicama, pač jasno je, da predsednik ni odreagiral tako kot bi moral, ampak saj smo že večkrat povedali da, ja, predsednik je seveda gospod Perič iz SMC. Že večkrat smo poudarili, da absolutno ne more biti primeren za takšno funkcijo in jasno je, da ne bo grizel roke, ki ga hrani, tako da, gospod Snežič je v bistvu včeraj postal meso, mislim pač pokazal je kaj je ta Vlada, pač ta ošabnost in ignoranca, poniževanje. Mislim, včeraj smo imeli prikaz Vlade Janeza Janše v eni osebi z odnosom do vseh institucij in seveda v prvi vrsti tudi tega Državnega zbora. Ampak jaz ne bi preveč časa izgubljal s tem, ker je bila to zelo jasna, očitna, provokacija za to, da se ne ukvarjamo z drugimi stvarmi, ki so pomembnejše v tej državi. <br/>
	Jaz imam pa eno pobudo za koalicijo, glede na to, da prihajamo v te finalne faze in glede na to, da ima koalicija načrte še nekaj zakonov speljati skozi, pa tako naprej, kar smo lahko slišali po napovedih, mislim da bi bilo »fer« predvsem do služb Državnega zbora in seveda tudi do vseh ostalih poslanskih skupin, da se lahko organizira čas, če bi lahko te izredne seje, ki jih bomo verjetno deležni v naslednjih dveh mesecih nekako »skomunicirali« v naprej, da se zna predvsem Državni zbor zorganizirati, ker si predstavljam, da bo počasi začel en tak mali kaos dodaten vladati še v tej hiši. <br/>
<br/>
<b>	PODPREDSEDNICA TINA HEFERLE:</b> Hvala lepa. <br/>
	Se zelo strinjam s to vašo pobudo. Upam, da bo padla na plodna tla. <br/>
	Besedo je želel še gospod Matjaž Han. <br/>
	Izvolite.<br/>
<br/>
<b>	MATJAŽ HAN (PS SD):</b> Pri točki, ki jo je odprla Janja Sluga. Jaz se absolutno strinjam in predlagam, podpredsednica, da to na zaprtem delu opravimo en razgovor, ko bodo tudi vsi drugi vodje poslanskih skupin tukaj še in pa predsednik. Jaz se o, bom rekel, v to sejo ne bom spuščal, ker nižje verjetno ta Državni zbor ne more iti. In če mislite, ali pa, če mislimo, da so zdaj navijači, ki so ploskali zdaj enem nastopu ali drugem nastopu, da je to fino. Meni je bilo nerodno in ni v redu. O gospodu Periču pa ne bi izgubljal besed. <br/>
	Imam pa eno čisto, mogoče tudi neumno vprašanje ali pa pobudo, mogoče za generalno sekretarko. Pa sem rekel, da bom izpostavil. Jaz sem neizmerno hvaležen, čeprav žalostno, da je do tega prišlo, da nas policisti varujejo 24 ur na dan, ko gremo iz Državnega zbora, na mrzlem, itn. Moram reči, da delo opravljajo zelo zelo kvalitetno in korektno, celo hodijo z nami do garaž. Za mene je to sicer absurd, ampak pripeljali smo tudi zaradi takih nastopov, ki je bil včeraj, do te situacije v tej državi in sem se, ker me poznate, neformalno veliko pogovarjal in tudi s policisti, samo vprašanje generalna sekretarka. Zakaj oni ne smejo iti se recimo prehranjevati v našo menzo? Ali je to pravilo policije… / oglašanje iz ozadja/ <br/>
<br/>
<b>	URŠULA ZORE TAVČAR:</b> / izključen mikrofon/ To sploh, ta pobuda do mene ni prišla. <br/>
<br/>
<b>	MATJAŽ HAN (PS SD):</b> Ja, saj vem, da ni prišla, saj jaz jo, zato jo jaz, ker sem se pogovarjal, zdaj menda zaradi orožja ali s čim, ampak, in potem slišim, da jim nosijo zdaj ven, zunaj morajo jesti malice oziroma kosila. <br/>
<br/>
<b>	URŠULA ZORE TAVČAR:</b> / izključen mikrofon/ Jaz bi bila vesela, mislim…<br/>
<br/>
<b>	MATJAŽ HAN (PS SD):</b> Samo malo, samo da končam. Saj to ni sploh noben ne napad ne na službe, samo vprašanje je, če je kakšno interno pravilo, da je verjetno, ker so rekli, da policist ne sme menda z orožjem iti v jedilnico, da bi tukaj zaradi situacije v katero smo prišli, samo to mogoče spremenili. Saj lahko, da ne bodo hodili, da bo mogoče tudi za njih to predrago, kakorkoli ali pa, samo vprašanje. Ker sem se pogovarjal z navadnimi policisti, z nobenim šefom, smo se samo pogovarjali, ker jih zmeraj pozdravim, nekaj jih tudi poznam, ker so iz naših konce, itn. Samo to me zanima. Nič, ni nobene politike zadaj nobene velike ideje samo spraševanje, če gredo lahko na toplo pojest.<br/>
<br/>
<b>	PODPREDSEDNICA TINA HEFERLE:</b> Izvolite, gospa generalna sekretarka. <br/>
	Izvolite. <br/>
<br/>
<b>	URŠULA ZORE TAVČAR:</b> Jaz moram reči, da kakršnakoli tovrstna pobuda do mene ni prišla, tako da tudi to, da… Je pa res, da z orožjem pa ne smejo. Mi imamo hišni red, pravilo o hišnem redu, da z orožjem, orožje pravzaprav imajo lahko samo ti, ki varujejo, to se pravi, oni bi pač morali orožja oddati pri varnostnikih in bi lahko šli jesti.<br/>
  <br/>
<b>6. TRAK: (VP) 10.25</b><br/>
<br/>
<b>	</b>(nadaljevanje) Jaz mislim, da to … / oglašanje iz dvorane/ Prosim? Mislim, ne vem, kako imajo. Ne, saj nadzor je. Saj mi imamo, ko pridejo tudi tuji … / oglašanje iz dvorane/ No, ampak če imajo malico, verjetno lahko. Ne vem. Ni pa ta pobuda, da bi kdo mene vprašal ali lahko grejo ali ne ali karkoli. Se o tem nismo pogovarjali, tako da zato težko kaj več komentiram. <br/>
<br/>
	<b>PODPREDSEDNICA TINA HEFERLE: </b>Hvala lepa za ta odgovor in za dano pobudo. <br/>
	Glede predloga za razpravo na nekem zaprtem delu sem pa že povedala, ja, da bom prenesla predlog predsedniku Državnega zbora. In jaz mislim, da se bomo tudi enkrat na to temo še usedli in predebatirali.<br/>
<br/>
	Zdaj če ni več drugih predlogov za razpravo, zaključujem to točko dnevnega reda in tudi 128. sejo Kolegija.<br/>
	Lep dan vsem!<br/>
<br/>
<b>Seja se je končala 28. januarja 2022 ob 10.26.</b>
</root>