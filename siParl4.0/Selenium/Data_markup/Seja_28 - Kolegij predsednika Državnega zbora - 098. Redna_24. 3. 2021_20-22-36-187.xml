<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>98. seja</b><br/>
<br/>
<b>(24. marec 2021)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 8.30. </b><br/>
<br/>
<b>1. TRAK: (DAG) </b><br/>
<br/>
<b>	PREDSEDNIK IGOR ZORČIČ: </b>Spoštovani kolegice in kolegi, gospe in gospodje! Začenjam 98. sejo Kolegija predsednika Državnega zbora. <br/>
	Obveščam vas, da ste bili včeraj z dopisom obveščeni, da bo na dnevni red uvrščena tudi 2.a točka, predlog za obravnavo predloga zakona po nujnem postopku. <br/>
	Obveščam vas, da s pooblastilom Branko Simonovič nadomešča Franca Juršo, Nataša Sukič pa dr. Mateja T. Vatovca. <br/>
	<br/>
	Prehajamo na <b>1. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.</b><br/>
<b>	</b>V zvezi s sklicem 68. izredne seje Državnega zbora predlagam sledeče. Predlog dnevnega reda se glasi: Mandatno-volilne zadeve - predlog za imenovanje članice Sveta Banke Slovenije, viceguvernerke, predlog za imenovanje direktorice Agencije za trg vrednostnih papirjev in zadeve, predložene do začetka obravnave točke. Datum seje: torek, 30. 3. 2021, 15 minut po končani 67. izredni seji Državnega zbora, do zaključka seje. Najava časa: skladno s parlamentarno prakso pri razpravah o mandatno-volilnih zadevah. <br/>
	Odpiram razpravo. Želi kdo besedo? (Ne.) Ugotavljam, da ne. <br/>
	Prehajamo na glasovanje. Na glasovanje dajem naslednji predlog sklepa: »V skladu z drugim odstavkom 58. člena Poslovnika Državnega zbora se na dnevni red 68. izredne seje Državnega zbora uvrsti naslednja točka dnevnega reda: mandatno-volilne zadeve – predlog za imenovanje članice Sveta Banke Slovenije, direktorice Agencije za trg vrednostnih papirjev in zadeve, predložene do začetka obravnave točke.« Glasujemo.<br/>
	Kdo je za? (Vsi.)<br/>
	Ugotavljam, da je sklep soglasno sprejet.<br/>
	Prosim vas, da morebitne razpravljavce najavite skladno s parlamentarno prakso pri mandatno-volilnih zadevah. <br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA. </b><br/>
<b>	</b>Kot gradivo za to točko ste s sklicem seje kolegija prejeli zahtevo za sklic izredne seje in predlog sklepa o izrednih okoliščinah ter sklicu in izvedbi 69. izredne seje Državnega zbora. Prosim vas, da se izjasnite glede predloga za izvedbo seje na daljavo, podate morebitne predloge za spremembo oziroma dopolnitev predloga sklepa. <br/>
	Odpiram razpravo. Ugotavljam, da ni želje po razpravi, zato jo zaključujem.<br/>
	Prehajamo na glasovanje. Na glasovanje dajem predlog, da se 69. izredna seja skliče in izvede kot seja na daljavo. Predlog bo sprejet, če ga podprejo vodje poslanskih skupin, katerih člani predstavljajo dve tretjini poslancev. Na glasovanje dajem predlog sklepa: »Sprejme se predlog sklepa o obstoju izrednih okoliščin ter sklicu in izvedbi 69. izredne seje Državnega zbora.« Glasujemo.<br/>
	Kdo je za? (Vsi.)<br/>
	Ugotavljam, da je predlog soglasno sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>2.A TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO NUJNEM POSTOPKU.</b><br/>
<b>	</b>Predlog ste prejeli včeraj z obvestilom o širitvi današnje seje. Kolegij razpravlja in glasuje o predlogu Vlade, da Državni zbor po nujnem postopku obravnava Predlog zakona o spremembah in dopolnitvah Zakona o nalezljivih boleznih. <br/>
	Želi besedo predstavnica Vlade? (Da.)<br/>
Mag. Janja Garvas Hočevar, imate besedo. <br/>
<br/>
	<b>MAG. JANJA GARVAS HOČEVAR: </b>Najlepša hvala, predsednik.<br/>
	Vlada Republike Slovenije predlaga Državnemu zboru, da Predlog zakona o spremembah in dopolnitvah Zakona o nalezljivih boleznih obravnava po nujnem postopku, da bi se preprečile težko popravljive posledice za delovanje države. <br/>
	Pojav novih različic <br/>
<br/>
<b>2. TRAK: (DAG) – 8.35</b><br/>
<br/>
<b>	</b>(nadaljevanje) virusa sars-cov-2, ki predstavljajo veliko nevarnost za hitrejše širjenje okužb, zahtevajo dosledno upoštevanje epidemioloških navodil, da osebe, ki so bile v stiku z okuženo osebo ali prihajajo z ogroženih območij, ostanejo v karanteni na domu, na način, da niso v stiku z osebami, ki niso člani njihovega gospodinjstva. Novela Zakona o nalezljivih boleznih tako uvaja karanteno na domu in nadzor nad njenim izvajanjem. Novela tudi določa evidence, potrebne za nadzor, in določa neizvajanje karantene na domu kot prekršek. S tem varujemo zdravje vseh prebivalcev Slovenije in preprečujemo nadaljnje širjenje covida-19, vključno z novimi različicami virusa sars-cov-2. <br/>
	Najlepša hvala.<br/>
<br/>
<b>	PREDSEDNIK IGOR ZORČIČ: </b>Hvala lepa. <br/>
	Spoštovane kolegice in kolegi, imam še eno pooblastilo, in sicer že od začetka seje, pa mi je pobegnilo. Torej, Tina Heferle s pooblastilom nadomešča Braneta Golubovića. <br/>
	Odpiram razpravo. Kolegica Nataša Sukič, imate besedo.<br/>
<br/>
	<b>NATAŠA SUKIČ (PS Levica): </b>Hvala lepa.<br/>
	Rada bi samo povedala, da še zmeraj ostaja pripomba o spornosti 19.a člena, in sicer, da lahko osebe v karanteno napoti poleg Nacionalnega inštituta za javno zdravje Republike Slovenije tudi Policija. To se nam zdi nedopustno in sporno. <br/>
	Hvala.<br/>
<br/>
<b>	PREDSEDNIK IGOR ZORČIČ: </b>Hvala lepa. <br/>
	Želi še kdo besedo? (Ne.) Zaključujem razpravo.<br/>
	Prehajamo na glasovanje o naslednjem predlogu sklepa: »Predlog zakona o spremembah in dopolnitvah Zakona o nalezljivih boleznih se obravnava po nujnem postopku.« Glasujemo.<br/>
	Kdo je za? (NSi, SNS, SDS, SMC, DeSUS.) Kdo je proti? (LMŠ, Levica.) Vzdržani? (SAB, SD.)<br/>
	Ugotavljam, da je sklep sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>3. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b><br/>
<b>	</b>Predlog ste prejeli s sklicem seje kolegija. <br/>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o postopku priznavanja poklicnih kvalifikacij za opravljanje reguliranih poklicev. <br/>
	Želi besedo predstavnica Vlade? Gospa mag. Janja Garvas Hočevar, imate besedo.<br/>
<br/>
	<b>MAG. JANJA GARVAS HOČEVAR: </b>Hvala.<br/>
	Predlagamo obravnavo po skrajšanem postopku, saj gre za spremembe in dopolnitve zakona zaradi prenosa evropske zakonodaje v nacionalni pravni red, in sicer Direktive o preizkusu sorazmernosti pred sprejetjem nove regulacije poklicev. <br/>
	Hvala.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Odpiram razpravo. Ni želje po razpravi, zato jo zaključujem. <br/>
	Na glasovanje dajem naslednji predlog sklepa: »Predlog zakona o spremembah in dopolnitvah Zakona o postopku priznavanja poklicnih kvalifikacij za opravljanje reguliranih poklicev se obravnava po skrajšanem postopku.« Glasujemo.<br/>
	Kdo je za? (SDS, SNS, NSi, SMC, SAB, DeSUS.) Kdo je proti? (Nihče.) Vzdržani? (SD, LMŠ, Levica.)<br/>
	Ugotavljam, da je sklep sprejet. <br/>
	Zaključujem to točko dnevnega reda in 98. sejo kolegija. Hvala lepa.<br/>
<br/>
<b>Seja se je končala 24. marca 2021 ob 9.38.</b>
</root>