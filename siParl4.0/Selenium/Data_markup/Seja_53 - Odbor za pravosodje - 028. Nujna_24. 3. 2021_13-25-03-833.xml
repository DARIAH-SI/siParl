<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA PRAVOSODJE </font></b><br/>
<b><font size="4">28. nujna seja</font></b><br/>
<br/>
<b><font size="4">(24. marec 2021)</font></b><br/>
</p></div><br/>
<b><font size="4">Sejo je vodil Blaž Pavlin, predsednik Odbora za pravosodje.</font></b><br/>
<b><font size="4">Seja se je začela ob 8.08. </font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Vse članice in člane Odbora, vse vabljene ter ostale prisotne lepo pozdravljam. </font><br/>
<font size="4">	Pričenjam 28. nujno sejo Odbora za pravosodje. Vse članice in člane Odbora prosim, če preverite, če imate s seboj identifikacijske kartice za glasovanje. Obveščam vas, da so zadržani in se seje ne morejo udeležiti naslednje članice in člani Odbora: mag. Dušan Verbič, Maša Kociper, Tina Heferle, mag. Meira Hot. Ker k dnevnemu redu seje ni bilo predlogov za širitev oziroma umik katere od predlaganih točk je določen dnevni red seje kot je bil predlagan s sklicem. Pri tem ugotavljam, da sta obe točki vsebinsko povezani in zato Odboru predlagam, da se njuna obravnava združi na način, da se opravi skupna predstavitev s strani predlagatelja ter skupna razprav članic in članov Odbora. Odbor pa bo glasoval o vsaki točki posebej. Ali kdo temu predlogu nasprotuje? Ugotavljam, da ne. </font><br/>
<font size="4">	</font><br/>
<font size="4">	Prehajamo na </font><b><font size="4">1. IN 2. TOČKO DNEVNEGA REDA – TO JE NA OBRAVNAVO PREDLOGA STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O SPREMEMBI OKVIRNEGA SKLEPA SVETA 2002/465/PNZ V ZVEZI Z NJEGOVO USKLADITVIJO S PRAVILI EU O VARSTVU OSEBNIH PODATKOV IN PREDLOGA STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O SPREMEMBI DIREKTIVE 2014/41/EU V ZVEZI Z NJENO USKLADITVIJO S PRAVILI EU O VARSTVU OSEBNIH PODATKOV. </font></b><font size="4">Kot gradivo smo prejeli oba predloga stališč na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije je Državnemu zboru v obravnavo </font><br/>
<br/>
<b><font size="4">2. TRAK: (MK) – 8.10</font></b><br/>
<br/>
<b><font size="4">	</font></b><font size="4">(nadaljevanje) dne 18. 3. 2021 posredovala Vlada in sta objavljeni na spletnih straneh Državnega zbora. Na sejo smo vabili Ministrstvo za pravosodje. Pričenjam obravnavo predlogov stališč, ki ju bomo opravili na podlagi 165.h člena Poslovnika Državnega zbora. Po opravljeni razpravi o predlogih stališč ter po razpravi in glasovanju o morebitnih amandmajih bo Odbor oblikoval mnenje in ga poslal Odboru za zadeve Evropske unije kot pristojnemu odboru. Besedo sedaj dajem državnemu sekretarju na Ministrstvu za pravosodje Maticu Zupanu za dodatno predstavitev predlogov stališč. Izvolite. </font><br/>
<br/>
<font size="4">	</font><b><font size="4">MATIC ZUPAN: </font></b><font size="4">Spoštovani predsednik, hvala za besedo. Poslanke in poslanci. V bistvu gre za dva predloga direktiv, ki sta namenjena uskladitvi okvirnega sklepa o skupnih preiskovalnih enotah in pa direktiv o evropskem preiskovalnem nalogu s pravili EU o varstvu osebnih podatkov. Direktiva o kazenskem pregonu iz 2016 je določila enotna pravila za domačo in čezmejno obdelavo osebnih podatkov v predkazenskih in kazenskih postopkih in pa pri izvrševanju kazenskih sankcij. Pravni akti s teh področij, ki so bili sprejeti pred uveljavitvijo te direktive so vsebovali posebna pravila glede varstva osebnih podatkov, zato je treba ta pravila zdaj uskladiti z določili direktive o kazenskem pregonu. Evropska komisija je izdelala dokument z naslovom nadaljnji koraki pri usklajevanju pravnega reda nekdanjega tretjega stebra s pravili o varstvu podatkov, v katerem je tudi določila časovni razpored za pripravo uskladitev pravil. V skladu s tem načrtom je pripravila tudi predloge obeh obravnavanih aktov. Predlagana sprememba okvirnega sklepa o skupnih preiskovalnih skupinah oziroma enotah omejuje obdelavo osebnih podatkov, ki jih zberejo te skupine na namene, ki so skladni z določbami direktive o kazenskem pregonu. Besedilo predloga Svetu EU še ni v celoti usklajeno, saj so nekatere države članice predlagale drugačno tehniko prilagoditve pravil. Namesto krčenja dopustnih namenov obdelave podatkov so predlagali dopolnitev obstoječega besedila s sklicevanjem na omejitve iz direktiv o kazenskem pregonu. Tak pristop po našem ne posega v osnovni namen sprememb akta, saj enako kot izhodiščni predlog vodi v zagotavljanje skladnosti ureditve varstva osebnih podatkov z direktivo o kazenskem pregonu. Predlog za spremembo direktive v evropskem preiskovalnem nalogu pa odpravlja nejasnost glede obdelave osebnih podatkov v zvezi z evropskimi preiskovalnimi nalogami v okviru nekazenskih postopkov. V takih primerih se namreč kot pravna podlaga za obdelavo podatkov uporablja splošna uredba o varstvu podatkov, ki jo poznate kot GDPR in ne direktiva o kazenskem pregonu. Oba predloga sta torej namenjena zagotavljanju medsebojne skladnosti pravil EU kot to zahteva direktiva o kazenskem pregonu. Taka uskladitev zagotavlja višjo raven oziroma stopnjo pravne varnosti in pa izboljšanje varstva osebnih podatkov ob sočasni ohranitvi visoke učinkovitosti instrumentov sodelovanja na področju odkrivanja in pregona kaznivih dejanj. Republika Slovenija v teh predlaganih stališčih oba predloga pozdravlja. Hvala za besedo. </font><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Hvala tudi vam. Sedaj pa prehajamo na razpravo poslank in poslancev. Želi kdo od članic in članov Odbora besedo? Ugotavljam, da ne. S tem zaključujem razpravo in prehajamo na odločanje. / oglašanje iz dvorane/ (Bomo glasovali.) Preden preidemo na glasovanje bi prebral še eno pooblastilo in sicer Gregor Perič na današnji seji Odbora nadomešča poslanca Dušana Verbiča. Ker k predlogoma stališča ni predlogov amandmajev, Odboru predlagam, da sprejmemo naslednje mnenje: Odbor za pravosodje podpira Predloga stališča Republike Slovenije do predloga Direktive Evropskega parlamenta in Sveta o spremembi okvirnega sklepa Sveta 2002/465/PNZ v zvezi z njegovo uskladitvijo s pravili EU o varstvu osebnih podatkov in predlaga pristojnemu Odboru za zadeve Evropske unije, da ga sprejme. Morda želi kdo obrazložiti svoj glas? Ugotavljam, da ne. Ker nimamo vsi člani in članice Odbora s seboj svojih kartic predlagam, da odločamo z dvigom rok. Glasujemo. </font><br/>
<font size="4">	Kdo je za? (7 članov.) Kdo je proti? (Nihče.)</font><br/>
<font size="4">	Mnenje je sprejeto. </font><br/>
<br/>
<b><font size="4">3. TRAK: (MK) – 8.15</font></b><br/>
<br/>
<b><font size="4">	</font></b><font size="4">(nadaljevanje)	Sedaj pa prehajamo na glasovanje o drugem mnenju, in sicer Odbor za pravosodje podpira Predlog stališča Republike Slovenije do predloga Direktive evropskega parlamenta in Sveta o spremembi direktive 2014/41/EU v zvezi z njeno uskladitvijo s pravili EU o varstvu osebnih podatkov in predlaga pristojnemu Odboru za zadeve Evropske unije, da ga sprejme. Želi kdo obrazložiti svoj glas? Ugotavljam, da ne. Glasujemo. </font><br/>
<font size="4">	Kdo je za? (7 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Odbor bo v skladu s 154.h členom Poslovnika Državnega zbora kot matično delovno telo pripravil mnenje in ga posredoval Odboru za zadeve Evropske unije, ki bo kot pristojno delovno telo na svoji seji določil, sprejel odločitve v zvezi s predlogom stališča. Prosim, da v skladu z drugim odstavkom 42. člena Poslovnika določimo poročevalca oziroma poročevalko na seji Odbora za zadeve Evropske unije. Če se strinjate predlagam, da Odbor pisno poroča. Ali kdo temu nasprotuje? Ugotavljam, da ne. </font><br/>
<font size="4">S tem zaključujem 1. in 2. točko dnevnega reda ter današnjo sejo Odbora za pravosodje. Hvala vsem za udeležbo. </font><br/>
<br/>
<b><font size="4">Seja je bila končana 24. marca 2021 ob 8.16.</font></b>
</root>