<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<br/>
<b>7. seja</b><br/>
<br/>
<b>(22. avgust 2018)</b></p></div><br/>
<b>Sejo je vodil mag. Matej Tonin, predsednik Državnega zbora.</b><br/>
<b>Seja se je začela ob 10. uri. </b><br/>
<br/>
<b>	PREDSEDNIK MAG. MATEJ TONIN: </b>Spoštovane dame in gospodje lepo pozdravljeni na 7. seji Kolegija predsednika Državnega zbora. <br/>
	Obveščam vas, da me ni nihče obvestil, da kakorkoli manjka oziroma nadomešča kogarkoli. Vsi ostali, ki ste tu prisotni ste uradni namestniki vodje poslanskih skupin, tako da lahko začnemo z delom. <br/>
	V zvezi s sklicem 6. izredne seje Državnega zbora predlagam sledeče. Najprej glede predloga dnevnega reda, da uvrstimo eno točko dnevnega reda, to je Mandatno-volilne zadeve, in sicer bodo razbite na naslednje podtočke: a) seznanitev z odstopom s funkcije predsednika Državnega zbora, bo brez glasovanja, pri čemer bom svoj odstop obrazložil; b) predlog sklepa o opravljanju funkcije poslanke namesto poslanca, ki opravlja funkcijo predsednika Vlade, šlo bo za sprotno glasovanje, da bo nova poslanka že lahko glasovala pri vseh naslednjih točkah; c) volitve predsednika Državnega zbora, to je tistega, ki pripada največji opoziciji poslanski …/oglašanje iz klopi/ volitve podpredsednika Državnega zbora, to je tistega, ki pripada največji opoziciji poslanski skupini, volitve bodo tajne; d) volitve predsednika Državnega zbora, prav tako so volitve tajne, kandidaturo za predsednika Državnega zbora lahko skupina poslancev vloži takoj po seznanitvi zbora z mojim odstopom, ne more pa te kandidature vložiti prej. Sejo lahko izvedemo tudi brez prekinitve, če bodo izvedene volitve podpredsednika Državnega zbora glede na napoved največje opozicijske poslanske skupine to bo, ker pomeni, da bo v vmesnem času dovolj časa za vložitev predloga kandidature za predsednika Državnega zbora ter da bo to možno objaviti tudi na e-klopi. Glede datuma seje je moj predlog, da jo opravimo v četrtek, 23. avgusta, torej jutri, in sicer 30 minut po končani 5. izredni seji Državnega zbora. Naj vas opozorim, da tokrat Kolegij ne bo odločal o času za razpravo, saj danes ne bo pripravljena še nobena od predvidenih zadev. Uvodne obrazložitve predlagatelja in predstavitve stališč poslanskih skupin ter razpravo poslank in poslancev bomo pripravili oziroma opravili skladno s parlamentarno prakso pri Mandatno-volilnih zadevah, in sicer bo to pomenilo, da bo potekala sprotna prijava na seji zbora, pri čemer bo imel vsak od razpravljavcev na voljo 5 minut, da razpravlja. Vsak poslanec bo razpravljal samo enkrat kot bi to veljalo v primeru vnaprejšnje prijave. <br/>
	Odpiram razpravo. Želi kdorkoli razpravljati v zvezi s temi mojimi predlogi? Če ne želi razpravljati, potem zaključujem razpravo in prehajamo na glasovanje, in sicer predlagam naslednji sklep: V skladu z drugim odstavkom 58. člena Poslovnika Državnega zbora se na dnevni red 6. izredne seje Državnega zbora uvrsti naslednja točka dnevnega reda: 1. Mandatno-volilne zadeve. <br/>
	Kdo je za? Soglasno.<br/>
	Ugotavljam, da je sklep sprejet. <br/>
	Ob koncu bi vas opozoril še ali pa prosil, če bi lahko sklenili še en dogovor glede bodoče komisije, ki bo v prihodnosti vodila vse tajne volitve v tem državnem zboru. Do sedaj je bila ta komisija sestavljena iz predsedujočega, to pomeni potem iz predsednika Državnega zbora, potem predstavnika SDS, LMŠ, SD in SMC. Če bi ta sestava ostala tudi naprej, potem to pomeni, da bi v tovrstnih komisijah koalicija imela 4 predstavnike, opozicija pa zgolj enega. Zanima me, če bi se dalo dogovoriti, da bi prišlo do zamenjave, da bi opozicija imela vsaj dva predstavnika v tej komisiji, torej, da bi vse prihodnje tajne volitve vodil predsedujoči, v tem primeru bo to novi predsednik Državnega zbora, potem predstavnik SDS in če je možno, da med tremi koalicijskimi partnerji, to so LMŠ, SD, SMC dosežemo dogovor, da bi enega izmed teh treh zamenjal predstavnik <br/>
<br/>
<b>2. TRAK: (DAG) - 10.05</b><br/>
<br/>
<b>	</b>(nadaljevanje) Nove Slovenije. <br/>
	Gospod Han je želel besedo. Izvolite. <br/>
<br/>
	<b>MATJAŽ HAN (PS SD): </b>Kar se nas tiče, lahko naš odstopi, Predrag, ja. <br/>
<br/>
	<b>PREDSEDNIK MAG. MATEJ TONIN: </b>Okej. <br/>
	Besedo želi še predstavnik Levice.<br/>
<br/>
	<b>MAG. MATEJ T. VATOVEC (PS Levica): </b>Ja, mi se načeloma strinjamo, da je pač zaradi bodoče uravnoteženosti treba upoštevati to, ampak naj vas spomnim, da je Poslanska skupina Levica večja od NSi, tako bi mi imeli tega člana. <br/>
<br/>
	<b>PREDSEDNIK MAG. MATEJ TONIN: </b>Glejte, zato pa pravim, da smo tukaj, da se te stvari dogovorimo. Zdaj, če ne drugače, lahko o teh stvareh tudi glasujemo. Jaz upam, da bi vendarle prišlo do dogovora. Kot sem razumel vodjo poslanske skupine, oni odstopijo njihovo mesto nam. / oglašanje v ozadju/ Kaj? / oglašanje v ozadju/ Okej, okej. Besedo je želel še vodja Poslanske skupine Desus. Gospod Jurša, izvolite. <br/>
<br/>
	<b>FRANC JURŠA (PS DeSUS): </b>Hvala lepa. <br/>
	Jaz predlagam, če se ne boste mogli uskladiti, da potem naredimo nek drug vrstni red, pa gremo od najmanjše proti največji. Ne, ne gre zaradi tega, da bi imeli potem tudi mi svojega predstavnika - SDS ste tudi svoj čas, ko ste bili mali, imeli tudi, kajne -, tako ni to problem. Problem je samo, če se ne boste vi mogli dogovoriti, potem predlagam vrstni red tako, kot sem rekel, od najmanjšega proti največjemu. <br/>
<br/>
	<b>PREDSEDNIK MAG. MATEJ TONIN: </b>/ oglašanje v ozadju/ Ne, samo preveril sem, ali je potrebno soglasje. Soglasje ni potrebno, potrebna je pač večina, ki na Državnem zboru o teh stvareh glasuje. Zato bom zdaj samo vprašal, ali se pripravi predlog, da to volilno komisijo sestavlja predstavnik SDS, LMŠ, SMC in NSi, kdo bo temu predlogu nasprotoval… / oglašanje v ozadju/ Ja, izvolite. <br/>
<br/>
	<b>MATJAŽ HAN (PS SD): </b>Jaz sem to razumel, da mi za tale ciklus glasovanj imamo to zdaj sprejeto. Za kdaj tu gre zdaj? Za zdaj že? / oglašanje v ozadju, medsebojni pogovor/ <br/>
<br/>
	<b>PREDSEDNIK MAG. MATEJ TONIN: </b>To gre za zdaj, vse naprej, se pravi, za volitve<b> </b>podpredsednikov, predsednika in potem vse, kar bo teh tajnih volitev. Bo pa že, recimo, konkretno… / oglašanje v ozadju/ Ja, treba je to komisijo vedno na seji Državnega zbora izvoliti. In doslej je bila praksa taka, da je več ali manj ta komisija, kot smo jo oblikovali na začetku, ves čas ostajala ista. Lahko se praksa spremeni, ampak zaenkrat so bile zadeve takšne, kot so bile. <br/>
	Glede jutrišnjih volitev podpredsednice bom to glasovanje vodil še jaz, ampak po mojem odstopu bo pa glasovanje o podpredsedniku iz vrst opozicije vodila že nova podpredsednica iz LMŠ in potem je treba imeti dogovor za naprej. <br/>
	Gospod Golubović, želeli ste besedo. <br/>
<br/>
	<b>BRANE GOLUBOVIĆ (PS LMŠ): </b>Hvala lepa.<br/>
	Jaz ne razumem, da ne obstaja tista minimalna zaupnost ali pa zaupanje med poslankami in poslanci glede tega, kar je bilo rečeno, da bodo glasovi pravilno prešteti. Mi imamo veliko zaupanje v vsakega od nas 90, zato se odpovedujemo svojemu mestu v volilni komisiji in ga predajamo opozicijski stranki Levica. Tako da če je potem razpored SDS, NSi, Levica in SMC, nam je to v redu, ker delujemo na zaupanju. Če bo to zaupanje padlo, da ne bomo zaupali volilni komisiji, našim članom, potem je nesmiselno, da sploh še kaj delamo naprej. <br/>
	Hvala lepa. <br/>
<br/>
	<b>PREDSEDNIK MAG. MATEJ TONIN: </b>Gospod Zorčič, izvolite. <br/>
<br/>
	<b>IGOR ZORČIČ (PS SMC): </b>Ja, glejte, potem je pa najbolje, da se še mi odpovemo temu, pa da opozicija vse skupaj prešteva. Zdaj, če gre za to… / oglašanje v ozadju/ Če gre za to, da je uravnovešenost, potem mora biti uravnovešenost, če ne, pa ne. Zdaj jaz ne razumem več tega, kaj se gremo zdajle pri tem. Jaz mislim, da je dosedanja komisija to delo opravljala dobro oziroma ekipa, tako sploh ne vidim težav in ne vem, zakaj imamo to odprto.<br/>
	Hvala lepa. <br/>
<br/>
	<b>PREDSEDNIK MAG. MATEJ TONIN: </b>Glede na vse povedano, predlagam, da je v prihodnosti ta komisija sestavljena iz predstavnikov SDS, Stranke modernega centra, Levice in Nove Slovenije. Bo kdo temu predlogu nasprotoval? (Nihče.)<br/>
 <br/>
<b>3. TRAK (VI) 10.10</b><br/>
<br/>
	(nadaljevanje) Potem bo to predlog za … /oglašanje iz klopi/ Izvolite. <br/>
<br/>
<b>	ZVONKO ČERNAČ (PS SDS):</b> Hvala. No, jaz moram reči, da tudi ne razumem velikega dela te razprave, ki je do neke mere nepotrebna. Predlog, ki ga je podal predsednik Tonin, na začetku se mi zdi normalen, uravnotežen, korekten. In na začetku tudi nekateri iz bodoče koalicije temu niste nasprotovali. Ne vem, zakaj se je potem zapletlo. Če nekateri menite, da boste poleg pozicije kreirali tudi opozicijo se motite. Opozicija je jasno definirana. Tudi v slovenskem parlamentarizmu. In gospod Golubović nimate kaj odstopati mesta opozicijski Levici, ker je to pozicijska stranka in tako bo tudi ostalo, ne glede na to kaj si vi ali oni o tem mislijo. In jaz mislim, da ta predlog, ki ga je podal gospod Tonin je korekten. Govori tudi o neki uravnoteženosti, ki smo ji priča tudi pri drugih volitvah, saj imamo tudi volitve sestavljene odbore, sestavljene nekako iz več političnih skupin na tak način, da pač participira čim več političnih strank pri tem. In jaz mislim, da ni nobenega razloga, da tega predloga ne bi podprli. Velja nasprotovanje kakršnemkoli drugačnemu predlogu. Tudi ne razumem zakaj si si kolega Han takoj po tistem, ko si podprl ta predlog, premislil. <br/>
<br/>
<b>	PREDSEDNIK MAG. MATEJ TONIN:</b> Gospod Han, izvolite. <br/>
<br/>
<b>	MATJAŽ HAN (PS SD):</b> Ne, jaz si nisem nič premislil, jaz zavedam se, da bo verjetno ali pa upam, da če imamo tam mi predsednika Državnega zbora Socialni demokrati ne rabimo še enega. Je pa to, kar je vam povem, zaradi mene bi lahko bili vsi štirje iz SDS in bi vam absolutno zaupal pri preštevanju glasov. Moram pa reči eno stvar, da smo tudi zmeraj se lepo dogovorili na nekih sejah zaprtih in ni bila nikdar nobena debata o tem, kdo bo na tem glasovanju sodeloval. Pred par leti smo imeli težave, ko noben ni hotel. Tako da jaz tega ne razumem, ta, bom rekel, od predsednika na tem kolegiju to točko dnevnega reda. Kar se nas tiče zaradi mene brez problema ima Novo Slovenijo, sem rekel. Ampak se mi pa zdi malo čudno, da ne zaupamo poslancem, da bodo prešteli tistih 90 glasov. Tega pa ne razumem. Razen če so kakšne druge finte zadaj, to pa ne vem. <br/>
<br/>
	<b>PREDSEDNIK MAG. MATEJ TONIN:</b> Fint ni popolnoma nobenih. Gre zgolj za to, da je bila praksa, da so bile te komisije vedno na nek način  uravnotežene. Doslej so pač bile. Bil sem samo opozorjen, da po novem bo dejansko imela ta komisija 4 predstavnike koalicije in 1 predstavnika opozicije. Opozarjam vas pa, saj ne da si ne zaupamo, mislim, da je štetje najmanjši problem in te stvari se vedno elegantno izpeljejo. Ali veste kje je ta komisija pomembna, na kar so me opozorili? Ko pride do vprašanja ali je neka glasovnica veljavna ali ne. In če gre za ta odločujoč glas, potem ta komisija glasuje z večino vseh. In v taki komisiji je potem seveda večina zelo pomembna, samo zaradi tega. In ker bi se morda v prihodnosti lahko zaradi tega nesorazmerja pojavile kakšne težave sem predlagal to. In zato da to zgodbo zaključimo, pa ne gre za nobeno nezaupanje, gre samo za postavljanje stvari, bom jaz sedaj predlagal glede na dva predloga, ki sta bila tukaj izpostavljena. Prvi moj predlog bo, da to komisijo sestavljajo predstavnik SDS, LMŠ, SMC in NSi. Če bo ta predlog dobil večinsko podporo bo to sprejeto. Če ne bo, bom šel pa na drug predlog, ki pa bo, da SDS, SMC, Levica in NSi. Predstavnik Levice, izvolite. <br/>
<br/>
<b>	DR. MATEJ T. VATOVEC (PS Levica):</b> Jaz bi prosil, če daste na glasovanje še moj predlog, torej, da ohranimo vaš prvotni s katerim se načeloma strinjam, ampak da pač upoštevamo velikost poslanskih skupin in namesto NSi daste Levico. <br/>
<br/>
	<b>PREDSEDNIK MAG. MATEJ TONIN:</b> …/ izključen mikrofon/ … Še gospod Jurša. <br/>
<br/>
<b>	FRANC JURŠA (PS DeSUS):</b> To vprašanje resno zastavljam: Kje piše, da mi moramo imeti stalno komisijo za volitve v Državnem zboru? Jaz mislim, da to ne piše nikjer. In da lahko sproti te zadeve tudi rešujemo. <br/>
<br/>
	<b>PREDSEDNIK MAG. MATEJ TONIN: </b>Ta tema je bila danes <br/>
<br/>
<b>4. TRAK: (SC) - 10.15</b><br/>
<br/>
<b>	</b>(nadaljevanje) na kolegiju odprta zato, ker drugače bi se nam te stvari lahko zapletle na seji zbora, kar bi bilo še mnogo slabše, zato te stvari danes bi razrešili. Torej, zaradi tega, ker bo potrebno te stvari predlagati na seji zbora imam jaz tri predloge po vrstnem redu bomo glasovali. Tisti, ki bo dobil prvi večino tisto bo sprejeto brez da imamo karkoli slabo voljo ali kaj takega demokracija je demokracija. <br/>
	Prvi predlog bo SDS, LMŠ, SMC, NSi.<br/>
	Drugi predlog bo SDS, SMC, Levica, NSi. <br/>
	Tretji predlog bo SDS, LMŠ, SMC, Levica. <br/>
	Po tem vrstnem redu bomo glasovali in tisti predlog, ki bo prvi dobil večino bo tudi izglasovan. <br/>
	Gospod Tašner, izvolite. <br/>
<br/>
	<b>DR. MATEJ T. VATOVEC (PS Levica): </b>Jaz bi samo predlagal, da obrnete vrstni red, glede na to, da sem po vašem predlogu jaz predlagal drugega, se pravi, da daste to, kar ste sedaj omenili kot tretjega kot drugi predlog na glasovanje. <br/>
<br/>
	<b>PREDSEDNIK MAG. MATEJ TONIN: </b>Dogovorjeno, vaš predlog bo sprejet. <br/>
	V redu, potem pa gremo najprej / izklop mikrofona/ / nerazumljivo/… Z predlog te komisije, ki bo volila ta tajna glasovanja, da jo predstavljajo predstavniki SDS, LMŠ, SMC in NSi. <br/>
	Kdo je za ta predlog? (NSi, SDS, Nacionalna stranka, SAP, SMC, SD.) Večina zagotovljena in predlog sprejet. <br/>
	Samo še eden trenutek, če smem zaprositi gospod Han, ker je to moj zadnji kolegij se vsem vodjem poslanske skupine iskreno zahvaljujem za korektnost in za vse stvari, ki smo jih v teh dveh mesecih skupaj naredili. <br/>
	Želim vam srečno in vse dobro na naši skupni poti kakršnakoli že bo.<br/>
	Gospod Jelinčič, izvolite. <br/>
<br/>
	<b>ZMAGO JELINČIČ PLEMENITI (PS SNS): </b>Gospod predsednik, ker je to vaš zadnji kolegij se vam jaz v imenu Slovenske nacionalne stranke zahvaljujem za izredno koncizno, eksaktno in točno delo. Toliko kolikor ste vi opravil dejansko niso opravili drugi predsedniki Državnega zbora v celem mandatu. <br/>
	Hvala lepa. <br/>
<br/>
	<b>PREDSEDNIK MAG. MATEJ TONIN:</b> Hvala vam in srečno.  <br/>
<br/>
<b>Seja je bila končana 22. avgusta 2018 ob 10.17.</b>
</root>