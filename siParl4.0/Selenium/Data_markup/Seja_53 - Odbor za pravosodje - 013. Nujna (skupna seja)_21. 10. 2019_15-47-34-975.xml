<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA PRAVOSODJE</font></b><br/>
<b><font size="4">13. nujna seja</font></b><br/>
<br/>
<b><font size="4">in</font></b><br/>
<br/>
<b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA POSLOVNIK</font></b><br/>
<b><font size="4">1. nujna seja</font></b></p></div><div align="center"><b><font size="4">(21. oktober 2019)</font></b></div><br/>
<b><font size="4">Skupno seja sta vodila predsednik Blaž Pavlin in predsednica mag. Karmen Furman. </font></b><br/>
<b><font size="4">Seja se je začela ob 10.01.</font></b><br/>
<br/>
<b><font size="4">1. TRAK: (IP)</font></b><br/>
<br/>
<b><font size="4">	PREDSEDNICA MAG. KARMEN FURMAN: </font></b><font size="4">Spoštovani kolegice in kolegi, pričenjamo prvo nujno sejo Komisije za poslovnik.</font><br/>
<font size="4">Obveščam vas, da so zadržani oziroma se seje ne morejo udeležiti poslanka Mateja Udovč, ki jo nadomešča poslanec mag. Dušan Verbič. Lepo pozdravljeni med nami.</font><br/>
<font size="4">In besedo predajam predsedniku odbora za pravosodje Blažu Pavlinu. </font><br/>
<br/>
<font size="4">	</font><b><font size="4">PREDSEDNIK BLAŽ PAVLIN:</font></b><font size="4"> Dobro jutro. Članice in člane odbore ter vse ostale lepo pozdravljam.</font><br/>
<font size="4">Pričenjam 13. nujno sejo Odbora za pravosodje. Na seji poslanko Evo Irgl nadomešča poslanec Tomaž Lisec.</font><br/>
<font size="4">Prehajamo na določitev dnevnega reda. S sklicem seje ste prejeli dnevni red seje odbora in komisije. Ker k danemu dnevnemu redu seje ni bilo predloge za razširitev oziroma za umik katere od predlaganih točk, je določen dnevni red, kot ste ga prejeli s sklicem.</font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA - ZAHTEVA SODNEGA SVETA ZA OCENO USTAVNOSTI ZAKONOV O PARLAMENTARNI PREISKAVI IN POSLOVNIKA O PARLAMENTARNI PREISKAVI -</font></b><font size="4"> </font><b><font size="4">ODLOČANJE O PREDLOGU ZA ZAČASNO ZADRŽANJE NAVEDENIH AKTOV,</font></b><font size="4"> ki jo bomo obravnavali na podlagi 265. člena Poslovnika Državnega zbora.</font><br/>
<font size="4">Na voljo imamo naslednje gradivo: Zahtevo z dne 4. oktober 2019, mnenje Zakonodajno-pravne službe z dne 16. 10. 2019, ter mnenje Vlade z dne 16. 10. 2019. K tej točki dnevnega reda sta bila vabljena Zakonodajnopravna služba in Ministrstvo za pravosodje. </font><br/>
<font size="4">Želi besedo za dodatno obrazložitev predstavnica Zakonodajno-pravne službe? (Da.)</font><br/>
<font size="4">Izvolite, besedo ima predstavnica Zakonodajno-pravne službe, Špela Maček Guštin. </font><br/>
<br/>
<b><font size="4">ŠPELA MAČEK GUŠTIN:</font></b><font size="4"> Hvala lepa, gospod predsednik.</font><br/>
<font size="4">Torej, sodni svet je vložil zahtevo za oceno ustavnosti Zakona o parlamentarni preiskavi in Poslovnika o parlamentarni preiskavi in podal predlog za delno zadržanje izvrševanja teh dveh predpisov, ker je ocenil, da posegata v ustavni položaj sodstva. Začasno zadržanje obeh predpisov je predlagano samo v razmerju do nosilcev javnih funkcij sodne veje oblasti, za čas zadržanja teh predpisov pa Sodni svet še predlaga, da ustavno sodišče prekine postopek parlamentarne preiskave, ki jo je Državni zbor odredil s posebnim aktom, in sicer v delu, ki se nanaša na sodnike, ki so sodelovali pri sojenju v konkretni kazenski zadevi, na katero se ta akt o odreditvi parlamentarne preiskave nanaša. </font><br/>
<font size="4">Pogoj za začasno zadržanje predpisa je izkazovanje nastanka težko popravljivih škodljivih posledic izpodbijanja ureditve in tehtanje, ali so te posledice hujše od tistih, ki bi nastale, če bi se izpodbijanja ureditev uporabljala še naprej. To je kot izhodišče. </font><br/>
<font size="4">Torej, po mnenju Sodnega sveta so težko popravljive škodljive posledice izpodbijanja ureditev v tem, da naj bi z izvedbo parlamentarne preiskave prišlo do protipravnega posega zakonodajne veje oblasti v sodno vejo, šlo naj bi</font><br/>
<br/>
<b><font size="4">2. TRAK: (IP) – 10.05</font></b><br/>
<br/>
<font size="4">	(nadaljevanje) za poseg v neodvisnost sodstva na splošno, nastali naj bi tudi konkretni posegi v neodvisnost posameznih sodnikov, in sicer sodni svet to utemeljuje s tem, da ima parlamentarna komisija smiselno enaka pooblastila kot pravosodni organi. Sodniki, ki bi se torej znašli v vlogi preiskovancev ali prič, po mnenju sodnega sveta tudi nimajo pravnega varstva pred posegom v njihovo neodvisnost. </font><br/>
<font size="4">	Zdaj, v našem mnenju seveda izhajamo predvsem iz prvega člena zakona o parlamentarni preiskavi, po katerem se parlamentarna preiskava opravi v zadevah javnega pomena, in sicer z namenom, da se ugotovi in oceni dejansko stanje, ki je lahko potem podlaga za odločanje Državnega zbora. In sicer o pravzaprav treh sklopih pojavov. Torej, o politični odgovornosti nosilcev javnih funkcij, potem, za spremembo zakonodaje na določenem področju in za druge odločitve Državnega zbora iz njegove ustavne pristojnosti. </font><br/>
<font size="4">	Glede na to bi začasno zadržanje zakona in poslovnikov v celoti, kot predlaga Sodni svet, pa čeprav samo glede nosilcev javnih funkcij sodne veje oblasti, torej sodnikov, bilo prekomerno, ker bi v parlamentarno preiskavo kot ustavno varovani institut poseglo do te mere, da bi iz širšega družbenega nadzora, kar je ena od funkcij Državnega zbora, izključili eno od vej oblasti. Zadržanje izvajanja zakona in poslovnika torej pomeni poseg v ustavne pristojnosti Državnega zbora in s tem poseg v sistem zavor in ravnovesja iz 3. člena Ustave, ki vzpostavlja načelo delitve oblasti. </font><br/>
<font size="4">	Posebej je treba poudariti, da parlamentarni komisiji preiskovalna pooblastila, ki so smiselno enaka tistim, ki jih imajo pravosodni organi, podeljuje že Ustava, zato je ta institut posebej in ga ni mogoče nadomestiti z nobenim drugim mehanizmom, ki ga sicer ima na voljo Državni zbor pri izvrševanju svojih ustavnih pristojnosti. </font><br/>
<font size="4">Glede očitka o pomanjkanju pravnega varstva zoper prisilne ukrepe, ki se lahko naložijo preiskovancem in pričam v postopku parlamentarne preiskave, je treba izpostaviti, da so ti ukrepi odraz prav teh preiskovalnih pooblastil parlamentarne komisije in jih dopušča že Ustava. Pravno varstvo seveda obstaja. Ker se ti ukrepi smejo izvajati le preko sodišča, kot izrecno izhaja iz določb zakona, to sodišče potem presoja njihovo zakonitost, in če meni, da niso v skladu z zakonom, o tem zahteva odločitev višjega sodišča. Ne samo, da taka ureditev izkazuje, da sodno varstvo obstaja, taka ureditev še pomeni, da posledice, ki bi jih imela neka parlamentarna preiskava za sodnika, niso nepopravljive. No, to pa potem seveda pomeni, da ni izpolnjen formalni pogoj za zadržanje izpodbijanje ureditve. Vse to izhaja tudi iz dosedanje že ustaljene prakse ustavnega sodišča, ki je potrdilo obstoj ustreznega pravnega varstva v parlamentarni preiskavi in tudi izrecno izpostavilo, da takšno odločanje o zakonitosti, ki ga zahteva zakon, vključuje tudi presojo na podlagi načela sorazmernosti, kar pomeni, da sodišče v teh primerih presoja tudi ustavno skladnost posameznega prisilnega ukrepa iz zakona o parlamentarni preiskavi.</font><br/>
<font size="4">Ustavno sodna praksa tu izpostavlja tudi dopustnost pravnega varstva v upravnem zboru. Zdaj, v zvezi z navedbami Sodnega sveta, da je bila predmetna parlamentarna preiskava odrejena v takem delu mandata Državnega zbora, da ni nevarnosti za okrnitev pristojnosti Državnega zbora v primeru zadržanja zakona in poslovnika, torej, dovolj zgodaj v mandatu, pa moramo pojasniti, da vlagatelj tu spregleda možnost predčasnega končanja mandata Državnega zbora. </font><br/>
<font size="4">Predvsem pa je pomembno eno drugo dejstvo, in sicer, v primeru, če bi zadržanje zakona in poslovnika trajalo dlje časa, bi lahko prišlo v bistvu do izvotlitve instituta parlamentarne preiskave. Za parlamentarno preiskavo je namreč zelo pomembno, da se uvede, vodi in potem tudi zaključi v razumnem roku,</font><br/>
<br/>
<b><font size="4">3. TRAK: (IP) – 10.10</font></b><br/>
<br/>
<font size="4">	(nadaljevanje) kar seveda opozarja ustavno sodna praksa. Pa ne samo to, tudi v zakonu in poslovniku imamo pravzaprav cel sistem procesnih rokov, ki pospešujejo ravnanja pristojnih organov pri odreditvi in izvajanju parlamentarne preiskave.</font><br/>
<font size="4">Glede na vse to smo v mnenju predlagali stališče Državnega zbora, da predlog za začasno zadržanje Zakona o parlamentarni preiskavi in Poslovnika o parlamentarni preiskavi ni utemeljen.</font><br/>
<font size="4">Toliko o našem mnenju. Hvala lepa.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala.</font><br/>
<font size="4">Preden dam besedo ministrici za pravosodje. Še eno obvestilo - na Odboru za pravosodje poslanec Jože Tanko nadomešča poslanca Franca Breznika. Pa še komisiji. </font><br/>
<br/>
<b><font size="4">PREDSEDNICA MAG. KARMEN FURMAN:</font></b><font size="4"> Ja, hvala lepa.</font><br/>
<font size="4">Na Komisiji za poslovnik pa smo prejeli obvestila, in sicer, da poslanca Vojka Starovića nadomešča poslanka Maša Kociper, lepo pozdravljeni. In pa poslanca Matjaža Hana nadomešča poslanka mag. Meira Hot. Tudi vam lepo pozdravljeni.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Izvolite.</font><br/>
<font size="4">Besedo ima ministrica za pravosodje, Andreja Katič. </font><br/>
<br/>
<b><font size="4">ANDREJA KATIČ:</font></b><font size="4"> Spoštovana predsedujoča, spoštovani poslanke in poslanci in vsi ostali prisotni.</font><br/>
<font size="4">Sama sem že velikokrat povedala, da zato, da bi pravosodni deležniki lahko nemoteno, dobro in učinkovito opravljali svoje, z zakonom določene naloge, morajo biti pri opravljanju teh nalog neodvisni od vsakokratne oblasti. Vlada jim je seveda dolžna zagotavljati vzvode za nemoteno opravljanje dejavnosti, pri tem pa se vzdržati vsakih posegov v vsebinsko odločanje.</font><br/>
<font size="4">Kot ministrica za pravosodje menim, da k bolj neodvisnemu sistemu lahko prispevamo prav vsi. Predvsem pa mi, ki smo nosilci javnih funkcij, saj se moramo zavedati, da vsaka izrečena beseda ima še večjo težo kot izrečena beseda nekaterih drugih. Prav je seveda, da se o pomembnih družbenih vprašanjih izrekamo, da o njih poteka tudi širša konstruktivna debata, naši argumenti pa morajo biti premišljeni in odgovorni, saj zgolj formalen zapis v Ustavi, da je Slovenija demokratična republika, ki temelji na načelu razdelitve oblasti na zakonodajno, izvršilno in sodno, ne bo imel želenega učinka, če ne bomo v tej smeri tudi vsi delovali, vsi posamezniki. </font><br/>
<font size="4">Državni zbor Republike Slovenije pri odrejanju parlamentarnih preiskav in njihovem izvajanju dolžan razlagati in uporabljati Zakon o parlamentarni preiskavi in Poslovnik na način, ki je ustavno skladen. Torej na način, kot ga je že pojasnilo ustavno sodišče v svoji dosedanji ustavnosodni presoji. In vlada ocenjuje, da je predmet predlagateljeve zahteve za oceno ustavnosti prav to temeljno pravno vprašanja. Se pravi, spoštovanja in uveljavljanja načela delitve oblasti in neodvisnosti sodstva. In zato tudi menim, da obstaja utemeljena potreba po presoji Ustavnega sodišča Republike Slovenije.</font><br/>
<font size="4">Hvala.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala ministrici.</font><br/>
<font size="4">Želi kdo od članic in članov odbora in komisije razpravljati o mnenju Zakonodajno-pravne službe o navedeni zadevi? (Da.)</font><br/>
<font size="4">Izvolite, besedo ima poslanka Tina Heferle.</font><br/>
<br/>
<b><font size="4">TINA HEFERLE (PS LMŠ):</font></b><font size="4"> Ja, hvala za besedo, sem čakala, če se bo kdo prej opogumil, pa bom jaz začela. </font><br/>
<font size="4">Mene žalosti, iskreno me žalosti, da se danes sploh pogovarjamo o tem vprašanju. Po mojem mnenju bi morali to stanje, v katerem se je Državni zbor zdaj znašel, preprečiti že takrat, ko je bil čas za to, pa se to žal ni zgodilo. Zdaj, špekulacije in obtoževanja o tem, zakaj je bila sploh dovoljena tako sporna parlamentarna preiskava, zakaj je bilo nekako odrejeno s strani vodstva Državnega zbora, da se morajo člani preiskovalne komisije imenovati, še predno Ustavno sodišče odloči o že vloženih zahtevah, mislim, da na tem mestu niso več plodna, se ne bom z njimi ukvarjala. Je pa dejstvo, da imamo danes ponovno pri ustavnem sodišču vloženo zahtevo s strani Sodnega sveta, kot sem že povedala, zahteva je bila vložena tudi s strani generalnega državnega tožilca in Vrhovnega državnega tožilstva. In to niso kar eni organi, to so predstavniki samega vrha slovenskega sodstva, in sodni svet je varuh je samostojnosti in neodvisnosti sodne veje oblasti. In to, da </font><br/>
<br/>
<b><font size="4">4. TRAK: (IP) – 10.15</font></b><br/>
<br/>
<font size="4">	(nadaljevanje) prav Sodni svet izpodbija oba zakona, ki urejata parlamentarno preiskavo, zaradi tega ker smo v Državnem zboru odredili tako sporno, po našem mnenju nedopustno, parlamentarno preiskavo, ki očitno posega v neodvisnost tako sodnikov, tožilstva kot sodstva nasploh. In dejstvo, da je Greco zaradi tega že začel ad hoc postopek zaradi domnevnega poseganja zakonodajne veje oblasti v sodno, to, iskreno povedano, bi nas moralo biti sram. Ampak, okej, ko sem brala mnenje naše Zakonodajno-pravne službe Državnega zbora, sem bila še nekoliko bolj razočarana. Lahko jih sicer razumem, njihovo obrambno pozicijo, ki jo je SPZ zavzela, verjetno temelji na nekih drugih interesih, težko pa se strinjam, da takšna pozicija temelji na nekih pravno strokovnih argumentih. </font><br/>
<font size="4">	Sicer so me poslanski kolegi, ki so kakšen mandat več tukaj od mene, prijazno opozorili in mi dali nasvet, da je modro spoštovati mnenja Zakonodajno-pravne službe, spet verjetno iz kakšnih drugih razlogov kot strokovnih, pa vendar kot pravnica in tudi kot človek, se težko poistovetim s takšnim postopanjem, da kar slepo slediš neki množici samo zato, da boš sprejemljiv. Tako da, moram izraziti in jasno povedati, da se danes z mnenjem Zakonodajno-pravne službe nikakor ne strinjam in se na drugi strani lahko poistovetim, popolnoma poistovetim z vsebino zahteve, ki jo je na ustavno sodišče vložil Sodni svet. Da se ne bi preveč ponavljala, tukaj je govora od ločenosti oblasti do ustreznega spoštovanja nadzora oziroma načela zavor in ravnovesij. Pa tu ne govorimo o tistem aspektu, ki smo ga prej slišali zagovarjati s strani Zakonodajno-pravne službe. </font><br/>
<font size="4">	Nadalje, neodvisnost in samostojnost sodstva, sodnikov do nedopustnosti in neustavnosti klicanja sodnikov v zvezi z izvajanjem njihove sodniške funkcije kot priče ali celo kot preiskovance, do nedopustnosti ugotavljanja politične odgovornosti sodnikov, kar se pri tej parlamentarni preiskavi bo dogajalo. In še in še je teh ustavno spornih situacij, ki jih je ustvarila prav ta parlamentarna preiskovalna komisija Kangler in na katero smo v Poslanski skupini LMŠ ves čas opozarjali. In za nas je nesporno dejstvo, ki ga je izpostavil Sodni svet, in sicer, da verjetnost, da bo z izvedbo parlamentarne preiskave prišlo do protipravnega posega zakonodajne veje oblasti v sodno vejo oblasti, je v konkretnem primeru izkazana, neposredna in zelo velika. Zato se z zahtevo Sodnega sveta, kot sem že poudarila, in tudi s predlogom za začasno zadržanje izvrševanja obeh izpodbijanih predlogov v Poslanski skupini LMŠ vsekakor strinjamo. Glede na potek vseh dogodkov smo jo tudi pričakovali in pozdravljamo to pobudo oziroma vloženo zahtevo. Še enkrat pa obžalujem, da naša Zakonodajno-pravna služba tu ni zavzela, bom rekla, nekoliko drugačne drže, malce bolj državno tvorne drže.</font><br/>
<font size="4">Tako da v Poslanski skupini LMŠ mnenja ne bomo podprli. </font><br/>
<br/>
<font size="4">	</font><b><font size="4">PREDSEDNIK BLAŽ PAVLIN:</font></b><font size="4"> Hvala.</font><br/>
<font size="4">Besedo ima poslanka Anja Bah Žibert.</font><br/>
<br/>
<font size="4">	</font><b><font size="4">ANJA BAH ŽIBERT (PS SDS):</font></b><font size="4"> Hvala lepo za besedo, predsedujoči. </font><br/>
<font size="4">	Zdaj, če nekoliko grem širše oziroma to, kar je bilo slišano danes. Zdaj, vsak v tem Državnem zboru se ima pravico opredeliti do mnenja. Lahko je pač to pozitivno, lahko ga sprejme, lahko je negativno, mislim pa, da je nedopustno, da pa se ob tem opredeli Zakonodajno-pravno službo kot službo, ki ima neka ozadja pri tem, da se odloči za določeno stvar. To se mi zdi pa nedopustno in se mi zdi hud napad na Zakonodajno-pravno službo. Nenazadnje, ko Zakonodajno-pravna služba sprejme neke odločitve, ki nekomu pašejo,</font><br/>
<br/>
<b><font size="4">5. TRAK: (IP) – 10.20</font></b><br/>
<br/>
<font size="4">	(nadaljevanje) na primer v primeru Zakona o Državnem zboru pa je vladna služba govorila drugače, je bila takrat kriva tista služba. Tako da jaz mislim, da si mora vsak pri sebi pogledati, da pač vedno nima prav in da ne mora kar storiti udara na Zakonodajno-pravno službo, češ da jih vodijo neka ozadja in neke sumničave odločitve.</font><br/>
<font size="4">	Zdaj, kar se tega zadržanja tiče, spoštovani, glejte, tukaj ne gre samo za eno komisijo. Tukaj gre za zadržanje izvrševanja Zakona o parlamentarni preiskavi in Poslovnika o parlamentarni preiskavi. Gre za zadržanje in v bistvu prenehanje delovanja vseh preiskovalnih komisij. To pa ni hec, glejte, to je pa zame udar na preiskovalne komisije Državnega zbora. In, kot rečeno, ne govorimo samo o eni komisiji, ampak govorimo o vseh komisijah. In to je ne samo napad na izvršilno vejo oblasti, ampak jaz rečem, da je udar na preiskovalne komisije in pa seveda ta element, ki ga v Državnem zboru imamo, je pomemben element delovanja preiskovalnih komisij. Veliko je bilo o teh preiskovalnih komisijah že ugotovljenega in seveda včasih se tudi sprašujem pa jaz obratno, ali komu, ali pa se kdo boji kakšne preiskovalne komisije, da se ne bi izvedelo preveč.</font><br/>
<font size="4">	Zdaj, še nekaj, bilo je rečeno, da je potrebno pač upoštevati vsakršno neodvisnost. Absolutno. Ministrica, jaz se s tem strinjat, da je potrebno upoštevati vsako neodvisnost in v bistvu kakršno koli vplivanje na to neodvisnost takoj sankcionirati. Jaz upam, da ste včeraj pogledali intervju zvečer, pa da boste čim prej zavihali rokave pa sankcionirali tisto, kar se dogaja v sodni veji oblasti. In potem ni čudno, da imajo državljanke in državljani pomisleke pred tem, kaj se dogaja.</font><br/>
<font size="4">	Ko pa govorimo o demokratični družbi in pa državi, ja, formalno smo dejansko postali demokratična družba, ampak dokler bodo tukaj najvišji nosilci v državi nosili totalitarne režime po prireditvah, smo še daleč od prave demokracije. </font><br/>
<font size="4">	Skratka, če se še enkrat vrnem na omenjeno mnenje, mi absolutno podpiramo mnenje Zakonodajno-pravne službe, kajti dejansko gre tukaj za širšo sliko, tukaj ne gre samo za eno preiskovalno komisijo. Pa še nekaj, preiskovalno komisijo je predlagal Državni svet. Preiskovalno komisijo je predlagal Državni svet, predsednik Državnega zbora vaše koalicije je to uvrstil na dnevni red. In to, da pravite, da te preiskovalne komisije ne bi smelo biti in da ste vi to predlagali je pa spet nov napad na poslovnik Državnega zbora. Se pravi, vi vse tisto, kar vam ne bo pasalo, boste vršili napade na dejansko, bom rekla, zakone in pa poslovniška določila, ki vam seveda v tistem trenutku ne pašejo. To je pa skrajno nevarno, to pa ni samo, da imate oblast, ampak to je pa že oblastniško ravnanje v tem smislu, da že, bom rekla, temelji na kakšen sistem, ki smo se ga znebil. </font><br/>
<font size="4">	Tako da, dajmo biti natančni, dajmo upoštevati to, kar imamo, sprejeto, sprejete zakone in pa sprejet poslovnik Državnega zbora. In ne morete govoriti o tem, da te preiskovalne komisije ne bi smelo biti. Ta preiskovalna komisija je bila s tem, ko je bila uvrščena na dnevni red in obravnavana, tudi imenovana, oziroma imenovana, ustanovljena, imenovana je bila pa potem na volilni komisiji kot kar se tiče članstva.</font><br/>
<font size="4">Toliko zaenkrat, hvala.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala.</font><br/>
<font size="4">Želi mogoče še kdo besedo? (Da.)</font><br/>
<font size="4">Izvolite, besedo ima poslanec Franc Breznik.</font><br/>
<br/>
<b><font size="4">FRANC BREZNIK (PS SDS):</font></b><font size="4"> Ja, treba je dodati še nekaj zadev, ki so pomembne. Prva zadeva se mi zdi pomembna</font><br/>
<br/>
<b><font size="4">6. TRAK: (IP) – 10.25</font></b><br/>
<br/>
<font size="4">	(nadaljevanje) ob nekaterih argumentih, ki govorijo, da pač ena veja oblasti ne sme posegati v drugo. Glejte, te ločnice niso absolutne, kot sem večkrat dejal, so relativne. </font><br/>
<font size="4">Poslanci in Državni zbor nenazadnje izvoli sodnike tukaj v Državnem zboru, in Ustava, ki to določa, je izhajala iz zgodovinskih dejstev, da so se v Sloveniji, in to tudi piše v preambuli, množično kršile človekove pravice zaradi nezaupanja. Iz enega sistema v drugega so očetje naši postavili sistem, kot je. Torej, da se sodstvu ni zaupalo že na začetku te konstituirane, te države, zdaj tega ima nad sodstvom vedno neko, jaz bi temu rekel, neko roko pravice še vedno ljudstvo, torej poslanci. In nenazadnje tudi sodna veja oblasti posega v zakonodajno takrat, ko izdaja ustavno sodišče meritorne odločbe ustavnega sodišča v primeru, recimo, ustanovitve občine Ankaran je tipičen takšen primer. Torej, v ustavni praksi torej prihaja tudi do teh posegov, pa ob tem mislim, da zakonodajna veja oblasti še nikoli ni odreagirala na nek poseben način. </font><br/>
<font size="4">Zdaj, tisto, kar govorita o sodnikih v primeru Kangler, kjer je končanih 22 zadev, treba se je zavedati, da gre proti enemu sodniku, ki štrli. Večinoma gre za tožilca, tožilce in za del slovenske policije. Torej, če proti nekomu pade 22 zadev, proti nekomu, kjer je mu bilo, bi lahko rekel z odvzemom mandata, ne, ki je tudi padla zadeva pozneje, torej bila storjena nepopravljiva škoda. Tega mandata gospodu Kanglerju ne more več vrniti nobeden človek, ne usoda. Ob tem, da je sodnik Janez Žirovnik z Mariborskega okrožnega sodišča nekoč deloval v Sovi, bil je celo namestnik direktorja Sove, pred tem je bil v zloglasni Udbi, kar je že s tega vidika, sploh ne bi smel biti nikoli sodnik. V delovanju v zloglasni Udbi pa obstajajo arhivski dokumenti, v katerih se celo ugotavlja, da je deloval pri eni akciji zoper hrvaškega disidenta, kjer je, ki so ga petkrat ustrelili in je čudežno preživel. To je bil Nikola Štedul, imate zgodbo, si lahko pogledate, celo film je posnet v Angliji. In tudi pri tem neuspelem atentatu / nerazumljivo/ neuspelega atentata obstajajo arhivski dokumenti, kjer je gospod Žirovnik celo deloval skupaj z današnjima odvetnikoma. Eden je iz Celja, gospod / nerazumljivo/, drugi je Zoran Toplak. Lahko kar povem imena in besede teh ljudi. </font><br/>
<font size="4">Torej, vi danes zagovarjate sodnika. Zdaj, dejstvo je, da pravosodje po vsej verjetnosti po takem, po takih dejanskih argumentih, ki jih, ki se postavljajo na to stran, se sprašujem, da sistem zavoljo ravnovesij v pravosodju proti takim gnilim jabolkom, kot jim lahko rečemo, tudi ne deluje. In če ne deluje, potem, glejte, v vsaki resni demokraciji vlada / nerazumljivo/ tudi med vejami oblasti, kjer se ena drugo korigirajo. Kjer se ena drugo korigirajo. Jaz sem večkrat tudi na mandatni volilni komisiji povedal to zgodbo. Niti enkrat ni ne s strani vrhovnega sodišča ni stekel postopek proti gospodu Žirovniku. Ne zaradi primera Kangler, zaradi drugih okoliščin, ki kažejo na popolnoma gnilo jabolko, popolnoma na nekoga, ki je izven vseh mej, to je, je sodnik s popolno, lahko bi rekel brez kakršne koli integritete. V bistvu sploh ne bi smel biti nikoli sodnik. Po takšnih zgodbah. </font><br/>
<font size="4">Da nadaljujemo. Ob novih lokalnih volitvah lansko leto je točno ta sodnik provokativno ponovno prišel v štab protikandidata gospoda Kanglerja, se tam celo dal na veliko slikat in provocirat, češ nič nam ne morete. In vi še vedno to zagovarjate. In to zagovarjate ljudje, ki ste pa množično dvigovali roke, ko so pa nekomu drugemu odvzemali mandat tukaj v Državnem zboru. In še kar koli ste se lotili z vašimi teorijami, nikoli niste dobili niti ene zadeve tu. Stalno ste kršili Ustavo in dobili ste vedno z ustavnega sodišča mariskaki, jaz bi rekel temu odsev vsaj širšega neznanja. To počnete zaradi neznanja ali to počnete zaradi nekega naklepa, tega ne razumem včasih. In glejte, jaz sem prepričan, da v takšnih mejnih zadevah, ko se je zgodila, </font><br/>
<br/>
<b><font size="4">7. TRAK: (IP) – 10.30</font></b><br/>
<br/>
<font size="4">(nadaljevanje) pri političnem pogromu zoper gospoda Kanglerja, ob dejstvu, da so kriminalistična policija celo ponarejala določene dokumente, ponarejala datume teh dokumentov, ob dejstvu, da en izmed sodnikov v enem izmed postopkov je rekel, da je / nerazumljivo/ gospoda Kanglerja obstaja velika verjetnost, da bo ponovno šel v politiko, torej, že ta besedna zveza bi morala biti, bi morali torej zvoniti vsi alarmi zoper takega sodnika, če to, če tako besedo uporabi nekdo, ki je sodnik, in da da točno sedem mesecev takrat, recimo, potrdi jih, kazen zaradi sedem mesecev, zaradi tega, ker je bila šest mesecev tista meja, ob kateri se vzame mandat. Poglejte, obstajajo, lahko bi rekel, toliko suma, toliko argumentacije, 22 zadev, 22 zadev je padlo. Ne govorimo o dveh zadevah, ne o treh, ne o petih, ne o desetih, ne o petnajstih, ampak 22 zadevah. Moram po pravici povedati, z gospodom Kanglerjem do trenutka nikoli nisem bil ravno na neki liniji, celo lahko bi rekel, da sem bil bolj na neki nasprotni liniji, nenazadnje smo tam imeli kandidata pred, ki je zgubil volitve za nekaj procentov proti njemu. Ampak glejte, če bi šlo za vsakega od vas, spoštovani kolegi in kolegice, bi bil na tisti strani, da bi vas zaščitil. Vsakega od vas.</font><br/>
<font size="4">In tukaj govoriti, zato da bomo zaradi enega gnilega jabolka, zaradi enega takega sodnika, ki je tako omalovaževan, da bomo zadržali vse parlamentarne komisije, ki so nastale, tudi ustavna kategorija, ki imajo, lahko bi rekel, širši obseg pristojnosti, prav takšno kot sodstvo, glejte, je, se mi zdi iztrgano iz konteksta in tudi nenazadnje za številne ustavno-pravnih kategorij in če še enkrat pregledate vso teorijo, ki govori o vseh vejah oblasti, ravno v sistemu, kot ga ima Slovenija, lahko ugotovite, da ta absolutni mejnik med vejami oblasti ne obstaja. </font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala.</font><br/>
<font size="4">Sedaj pa ima besedo mag. Dejan Kaloh.</font><br/>
<br/>
<b><font size="4">MAG. DEJAN KALOH (PS SDS): </font></b><font size="4">Predsednik, hvala lepa za dano besedo. </font><br/>
<font size="4">Zdaj, članica tega današnjega omizja, gospa Heferle, se je nekako spraševala, kako je to sploh možno, da se je ta parlamentarna preiskovalna komisija ustanovila. Saj, kot pravnica veste, da ima v končni fazi podlago v 93. Členu. MVK je potem seveda z osmimi glasovi za in tremi proti je tudi potrdila člane, tako da, tako iz ustavnega vidika kot iz zakonskega vidika je čisto legitimna komisija. Tako da to, da ta retorična vprašanja so dejansko, ne vem, čemu namenjena, ampak vi verjetno to veste, da tudi morate pač seveda ščititi vašo stran. </font><br/>
<font size="4">Zdaj, gospa Katičeva se je bolj ali ne navezala na te pravosodne deležnike. Ampak če ste poslušali takrat, ko se je julija parlamentarna preiskava dejansko ustanovila, so tudi v predkazenskem postopku, kjer so sodelovali kriminalisti s Policijske uprave Maribor, so se dogajale že hude kršitve Zakona o kazenskem postopku, tako da tu ne moremo govoriti samo o teh pravosodnih deležnikih, tožilcih in pa sodnikih, temveč se moramo seveda na začetek te vzročno-posledične verige postaviti, torej tudi na same nepravilnosti, ki so jih, kot je kolega Breznik rekel, res masovno dogajale. Jaz sem ravno zdaj prišel iz današnje prve nujne seje, kjer je že, ne, če rečem v navednicah, glavna priča Franc Kangler že določene izpovedbe dajal. In ko to slišiš, te res spreleti srh, kaj vse se temu človeku v teh 22 kazenskih postopkih, en je bil pravdni postopek, se pravi, za neko finančno preiskavo je šlo, so se vsi v njegovo korist končali. Ampak glejte, saj, tam je bila dikcija te preiskovalne komisije, Franc Kangler in drugi. Mi vedno pozabljamo, da zdaj v polpretekli zgodovini sta še bila to najmanj primer Magajna, primer Ornik, kjer so dejansko kriminalisti kršili tako področne zakone kot samo Ustavo Republike Slovenije. </font><br/>
<font size="4">Tako da, glejte, jaz mislim, da je taka zadeva še kako blagodejna tako za družbo kot za pravosodni sistem, da se še enkrat več nastavi ogledalo nepravilnostim, ki jih očitno eni, ne vem, recimo da dopuščamo možnosti, eni iz neznanja, drugi pa tudi namenoma izvajajo. Tako da jaz mislim, da zdaj ne samo govoriti o primeru Kangler, ki je vrh neke ledene gore, ampak dajmo še oziroma komisija bo </font><br/>
<br/>
<b><font size="4">8. TRAK: (VP) - 10.35</font></b><br/>
<br/>
<font size="4">	(nadaljevanje) še druge primere še kako vzela pod lupo in seveda tudi tekom zasliševanj prič zagotovo bomo še detektirali to dikcijo drugih verjetno še v kakšnem primeru. </font><br/>
<font size="4">Poleg tega ne se pa tudi čuditi, da se takšna preiskovalka, kjer se zloraba javnih funkcij, pravi ministrica pravosodnikov, deležnikov, sedaj dogaja v letu 2019. Saj, imejmo malo spomina vklopimo. Leta 2005 je bila tako imenovana Kovačičeva komisija – gospa ministrica, takrat se tista parlamentarna preiskava imenovala »O politični odgovornosti nosilcev javnih funkcij v vladi RS«, na ministrstvu za pravosodje in vrhovnem državnem tožilstvu RS v zvezi z izvrševanjem nadzora po Zakonu o državnem tožilstvu, za spremembo zakonodaj in sprejem drugih odločitev. In noben takrat ni tako strašno bil plat zvona, ker je to seveda normalno.</font><br/>
<font size="4">Poglejte, zakonodajno-pravna služba vam v svoje mnenje dobesedno to, kar sem zdaj povedal, pove. Se pravi, če bi veljalo to, kar zdaj Sodni svet predlaga (začasno zadržanje tako zakona, kot samega poslovnika), ZPS pravi: »tako nebi smeli raziskovati sistemskih težav pri delovanju sodstva, splošnih pojavov v sodstvu, problemov delovanja sodstva v celoti, na primer z namenom, da sprejme ustrezne spremembe zakonodaje, ki jih sam zakon predpisuje«. Se pravi ta vaša teza je dejansko popolnoma zgrešena. In kot je bila Kovačičeva preiskovalka blagodejna za stanje duha v vrstah pravosodja in da so državni tožilci dojeli, da nad njimi ni samo modro nebo, ampak tudi seveda zakoni in ustava RS, tako je tudi blagodejna ta Kanglerjeva preiskovalka. Od zakona ustave, kot sem omenjal, tudi kot Evropska konvencija o človekovih pravicah se je kršila v njegovem primeru ter v primeru Magajne in Ornika, tega žvižgača, ki so mu potem oziroma se mu še vedno sodi. In pri Kanglerju se je pa še to zgodilo, da mu je bil potem leta 2014 vzet mandat, mandat svetnika. </font><br/>
<font size="4">Se pravi, če to ni dovolj eklatanten primer kršitve človekovih pravic in kolega Breznik je prej omenjal sodnika, dajmo mu tudi ime in priimek, sodnik Polegek je bil ta, kjer je rekel, dajmo Kanglerja v zapor, ker je nevarnost, da se vrne v politično življenje. Poglejmo, saj smo v demokraciji leta 2019, vsakdo med nami, ki ni dejansko spoznan za krivega kakšnega kaznivega dejanja, od več kot 6 mesecev se lahko ukvarja s politiko. Tako da na osnovi tega odvzemati mandate - v tem primeru svetniškem - seveda skrajno nedopustno. In je bil to dejansko napad na njegovo politično funkcijo, seveda sprovocirano s stani leve provinjience državnih svetnikov. </font><br/>
<font size="4">Tako da lepo vas prosim, ker ste pravniki za tem omizjem, ne se spraševati čemu ta parlamentarna preiskava, ker je utemeljena tako v ustavi, kot v zakonu. In se, kot je rekla kolegica Anja, se 100% tudi naša poslanska skupina postavlja na mnenje Zakonodajno-pravne službe, ki dejansko pravi, da ta zakon sodnega sveta nikakor ni utemeljen.</font><br/>
<font size="4">Zaenkrat toliko, hvala.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala.</font><br/>
<font size="4">Želi besedo morda še kdo? (Da.)</font><br/>
<font size="4">Besedo ima poslanka Meira Hot.</font><br/>
<br/>
<b><font size="4">MAG. MEIRA HOT (PS SD): </font></b><font size="4">Hvala za besedo spoštovani gospod predsednik. Spoštovani kolegice in kolegi, spoštovana ministrica, lep pozdrav seveda vsem.</font><br/>
<font size="4">Jaz bi povedala, da v imenu skupine SD, da kljub temu, da resnično spoštujemo Zakonodajno-pravno službo Državnega zbora, pa tokrat ne bomo podprli zadevnega mnenja, temveč bomo glasovali proti. </font><br/>
<font size="4">In sicer zakaj? Kot prvo se je treba zavedati, da dejansko ni nobenih varovalk v obstoječi zakonodaji, ki bi v primeru potencialne neustavnosti odreditve določene parlamentarne preiskave, imele kakršnekoli varovalke, ki bi odločile ali je taka preiskava dopustna ali ne. V tem trenutku Državni zbor na zahtevo na Državnega sveta enostavno mora odrediti in mislimo, da tu obstaja neka pravna praznina in si želimo, da se zapolni in upamo da bo Ustavno sodišče glede tega dokončno tudi odločilo.</font><br/>
<font size="4">Ob tem bi vseeno opozorili da definitivno se je odprlo vprašanje posega ene oblasti v drugo in da smo tudi pod drobnogledom OECD-ja, ki pravi, da je parlamentarna preiskava v primeru Kangler lahko pomeni nezakonit oziroma protiustaven pritisk na delo sodstva. V skladu z navedenim bomo glasovali zoper mnenje. Hvala.</font><br/>
<br/>
<b><font size="4">9. TRAK: (VP) - 10.40</font></b><br/>
<br/>
<font size="4">	</font><b><font size="4">PREDSEDNIK BLAŽ PAVLIN:</font></b><font size="4"> Hvala. Mogoče še kdo? (Da.)</font><br/>
<b><font size="4">	</font></b><font size="4">Izvolite, h besedi se javila Zakonodajno-pravna služba.</font><br/>
<br/>
<font size="4">	</font><b><font size="4">ŠPELA MAČEK GUŠTIN:</font></b><font size="4"> Hvala lepa, gospod predsednik.</font><br/>
<font size="4">V zvezi z zadnjo trditvijo, da ni prav nobenih mehanizmov oziroma sredstev za varovanje oseb, ki se znajdejo v parlamentarni preiskavi oziroma tem postopku, bi ponovno opozorila na četrti odstavek 13. veljavnega Zakona o parlamentarni preiskavi, ki se takole glasi:</font><br/>
<font size="4">»Prisilni ukrepi zoper preiskovance, priče in izvedence (privedba, kazni, hišna in osebna preiskava in zaseg predmetov) se v postopku parlamentarne preiskave lahko izvajajo le prek sodišča. Ustrezno zahtevo z obrazložitvijo, ki ji je treba priložiti sklep o predmetu preiskave, je treba vložiti pri sodišču na čigar območju naj bi se izvedel omenjeni ukrep. Zaprošeno sodišče ni upravičeno ocenjevati umestnosti ukrepa, če pa meni, da ni v skladu z zakonom, zahteva odločitev višjega sodišča. Zoper odločitev višjega sodišča ni pritožbe. Sodišče obravnava te zadeve prednostno.«</font><br/>
<font size="4">	Poleg tega opozarjam tudi, da drugi odstavek 13. člena istega zakona pravi, da preiskovalna komisija lahko sklene, da se priča ali izvedenci zaslišijo pred sodiščem. Ustrezno zahtevo je treba vložiti pri sodišču na čigar območju naj bi potekala preiskava.</font><br/>
<font size="4">	S tem po mnenju naše službe lahko ocenimo, da veljavi zakon že vsebuje mehanizme in sredstva za zavarovanje pravic preiskovancev in tudi prič, ki se znajdejo v postopku parlamentarne preiskave. </font><br/>
<font size="4">	Toliko, hvala lepa.</font><br/>
<br/>
<font size="4">	</font><b><font size="4">PREDSEDNIK BLAŽ PAVLIN: </font></b><font size="4">Hvala.</font><br/>
<font size="4">Mogoče še kdo? (Ne.) Če ne, zaključujem razpravo in prehajamo na odločanje. Najprej bomo odločali samo člani Odbora za pravosodje.</font><br/>
<font size="4">Na podlagi 265. člena Poslovnika DZ dajem na glasovanje naslednje mnenje: »Odbor za pravosodje podpira mnenje Zakonodajno-pravne službe o predlogu za delno zadržanje izvrševanja Zakona o parlamentarni preiskavi in Poslovnika o parlamentarni preiskavi«. Glasujemo.</font><br/>
<font size="4">	Kdo je za? (5 članov.) Kdo je proti? (8 članov.)</font><br/>
<font size="4">	Ugotavljam, da mnenje ni bilo sprejeto.</font><br/>
<font size="4">	Zaključujem to točko dnevnega reda in današnjo sejo Odbora za pravosodje ter dajem besedo predsednici Komisije za poslovnik, mag. Karmen Furman.</font><br/>
<br/>
<b><font size="4">	PREDSEDNICA MAG. KARMEN FURMAN:</font></b><font size="4"> Hvala lepa.</font><br/>
<font size="4">	Prehajamo da odločanje Komisije za poslovnik.</font><br/>
<font size="4">Na podlagi 265. člena Poslovnika državnega zbora dajem na glasovanje naslednje mnenje: »Komisija za poslovnik podpira mnenje Zakonodajno-pravne službe o predlogu za delno zadržanje izvrševanja Zakona o parlamentarni preiskavi in Poslovnika o parlamentarni preiskavi«. Glasujemo.</font><br/>
<font size="4">	Kdo je za? (4 članov.) Kdo je proti? (5 članov.)</font><br/>
<font size="4">	Ugotavljam, da mnenje ni sprejeto.</font><br/>
<font size="4">	Zaključujem to točko dnevnega reda in današnjo sejo Komisije za poslovnik.</font><br/>
<font size="4">	Hvala lepa. </font><br/>
<br/>
<b><font size="4">Seja je bila končana 21. oktobra 2019 ob 10.44.</font></b>
</root>