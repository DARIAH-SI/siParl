<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>4. seja</b><br/>
<br/>
<b>(27. junij 2018)</b><br/>
</p></div><br/>
<b>Sejo je vodil mag. Matej Tonin, predsednik Državnega zbora.</b><br/>
<b>Seja se je pričela ob 10. uri.</b><br/>
<br/>
<b>	PREDSEDNIK MAG. MATEJ TONIN</b>: Drage poslanke in poslanci, dober dan.<br/>
	Pričenjam 4. sejo Kolegija.<br/>
	Pozdravljam vse prisotne.<br/>
	Obveščam vas, da vodjo Poslanske skupine SDS Danijela Krivca nadomešča poslanka Alenka Jeraj.<br/>
	Vsi ostali ste tukaj v skladu s pooblastili oziroma vodje poslanskih skupin oziroma namestniki.<br/>
	V zvezi s sklicem 4. izredne seje Državnega zbora predlagam sledeče in sicer, da se predlog dnevnega reda glasi:<br/>
	1. točka: Obvestilo predsednika Republike Slovenije, da Državnemu zboru ne bo predlagal kandidata za predsednika Vlade. <br/>
	Z obvestilom se Državni zbor le seznani in o njem ne razpravlja niti ne glasuje.<br/>
	Datum seje, predlagam, da je ta datum seje danes ob 12., tako kot smo se že dogovorili na delovnem posvetu 19. julija.<br/>
	Odpiram razpravo, želi kdo izmed vas besedo? Če ne želi nihče razpravljati, potem zaključujem razpravo in prehajamo na glasovanje. <br/>
	Predlagam naslednji sklep, in sicer: V skladu z drugim odstavkom 58. člena Poslovnika Državnega zbora se na dnevni red 4. izredne seje Državnega zbora uvrsti naslednja točka dnevnega reda. Prvič: Obvestilo predsednika Republike Slovenije, da Državnemu zboru ne bo predlagal kandidata za predsednika Vlade. <br/>
	Kdo je za? (?) Je kdo proti? (Nihče.)<br/>
	Ugotavljam, da je sklep soglasno sprejet.<br/>
	S tem zaključujem tudi to točko dnevnega reda.<br/>
<br/>
	Zdaj pa nekaj pomembnih obvestil.<br/>
	Najprej bi vas rad seznanil s tem, da je Vlada včeraj sprejela tri medsebojno povezane predloge zakonov, za katere Državnemu zboru predlaga, da jih sprejmemo po nujnem postopku. 	To so: 
<ul>
<ul>-	Predlog zakona o trgu finančnih instrumentov.<br/>
-	Predlog zakona o spremembah in dopolnitvah Zakona o upravljavcih alternativnih investicijskih skladov in <br/>
-	Predlog zakona o spremembah in dopolnitvah Zakona o investicijskih skladih in družbah za upravljanje.</ul>
</ul>
	Gre za praktično enaka besedila predlogov zakonov, ki so bili vloženi v začetku tega leta, ki pa jih Državni zbor do konca mandata ni uspel obravnavati, zato se je skladno s prvim odstavkom 154. člena s prenehanjem mandatne dobe Državnega zbora zakonodajni postopek zanje končal. Obravnavo po nujnem postopku Vlada tokrat predlaga zaradi napovedi tožbe Evropske komisije ter njenega predloga, naj se Sloveniji poleg pavšalne kazni naloži tudi dnevno denarno kazen v višini 7.224 evrov. Slovenija se ji po besedah vlade lahko izogne le, če obveznost glede prenosa EU predpisov izpolni pred vložitvijo tožbe. <br/>
	Danes bom, takoj po prejemu vsega gradiva ter po posredovanju predlogov zakonov poslankam in poslancem za torek 31. julija ob 12. uri sklical sejo Kolegija, na kateri bomo odločali o predlaganih nujnih postopkih za vse tri predloge zakonov. Če bodo odločitve o nujnih postopkih sprejete, lahko da ne bodo, ampak, če bodo sprejete, bom dogovor o sklicu morebitne izredne seje Državnega zbora, na katero bi bili uvrščeni navedeni predlogi zakonov uvrstil na eno izmed naslednjih sej Kolegija. Torej, prihodnji torek odločamo o postopku, ne pa tudi o samem sklicu seje.<br/>
	Dodatno vas obveščam, da je Vlada včeraj sprejela tudi predlog odloka o spremembi odloka v okviru za pripravo proračunov sektorja država za obdobje od 2018 do 2020 ter ga bo danes posredovala v sprejem, Državnemu zboru v sprejem in Fiskalnemu svetu v oceno. <br/>
	Naj ob tem opozorim, da lahko Državni zbor predlog odloka obravnava na izredni le na podlagi zahteve za sklic izredne seje. Torej, ta odlok lahko obravnavamo zgolj z vsaj 23 podpisi poslank in poslancev in ne s sklepom Kolegija. To je razlika od ostalih treh zakonov. <br/>
	Dodatno izpostavljam, da mora biti k temu predlogu akta, in sicer še pred sejo matičnega delovnega telesa Državnemu zboru posredovana tudi ocena Fiskalnega sveta ter stališče Vlade do te ocene. Torej, pogoj za obravnavo v Državnem zboru je tudi ocena Fiskalnega sveta. <br/>
	Vlada predlaga, da se spremeni odlok o okviru za pripravo proračunov sektorja država za obdobje od 2018 do 2020 v delu, ki se nanaša na Zavod za zdravstveno zavarovanje Slovenije za <br/>
<br/>
<b>2. TRAK: (NB) - 10.05</b><br/>
<br/>
	(nadaljevanje) leto 2018, ker je izboljšana gospodarska rast vplivala na višje prihodke ZZZS po polletju in ker je zdravstvena politika prioriteta Vlade, da se s predlaganim odlokom zvišuje zgornja meja odhodkov ZZZS ob tako imenovanjem scenariju nespremenjenih politik, kar pomeni, da bo ZZZS lahko porabil višek sredstev iz zdravstvene blagajne za zdravstvene storitve. Cilj spremembe odloka je čim bolj povečati dostopnost zdravstvenih storitev in skrajšati čakalne vrste ter boljšo oskrbo zdravstvenih, torej zavarovanih oseb. <br/>
	Rad bi vas spomnim tudi na to, da sem vam v sredo, 25. julija poslal dopis glede etičnega kodeksa. Kot sem zapisal, sem bil prijetno presenečen, da sedaj večina poslanskih skupin, njegovo pripravo podpira, zato sem napovedal ustanovitev delovne skupine, ki bo pripravila predlog akta tega etičnega kodeksa. Rok za sporočilo imen poslank oziroma poslancev, ki bodo v imenu vaše poslanske skupine sodelovali v delovni skupini, se izteče v sredo, 1. avgusta. V primerih pa, da se ne boste na to odzvali, potem bom štel, da ste vodje poslanskih skupin tisti, ki boste vašo poslansko skupino zastopali v tej delovni skupini glede etičnega kodeksa. <br/>
	To so ključna obvestila. Morda še kdo kaj, drugače pa se vidimo na seji. <br/>
	Matjaž Han, SD. Izvolite. <br/>
<br/>
<b>	MATJAŽ HAN (PS SD):</b> Kljub temu, da pripadam kot poslanec Vladi, ki zdaj, bom rekel, kar vlagate zakone, moram eno stvar reči. Jaz ne vem ali ta Vlada ni vedela, da jo čakajo kazni, bi lahko imeli, če je res temu tako, ko imamo danes to sejo. Mislim tega jaz res ne razumem. Mi smo v fazi, ko sestavljamo Vlado, mi smo v fazi, ko 31. julija ne vem koliko poslancev bo tukaj. Mislim, to je malo vse skupaj, ne vem no, malo neresno. Kar na enkrat. Če bi vedeli, da je tak problem, bi enostavno imeli prejšnji teden, bi lahko imeli danes zraven te seje, ko imamo nujno sejo, še ta zakon, če bi temu tako bilo. <br/>
<br/>
<b>	PREDSEDNIK MAG. MATEJ TONIN:</b> Če dovolite, samo eno kratko pojasnilo. Prihodnji torek ne bo seje Državnega zbora, ampak bo zgolj Kolegij, ta naš Kolegij, priti morate vodje poslanskih skupin ali pa koga izmed vaših poslancev pooblastili, da pride na to stvar. Bomo pa odločali ne o sklicu seje, ampak zgolj o tem ali nujni postopek bo ali ne. zakaj je to pomembno? Ker ima eden izmed teh zakonov 500 členov. 500 členov in to pomeni, da preden gre v obravnavo, ga mora obdelati tudi Zakonodajno-pravna služba in tudi iz vidika narave dela v tem parlamentu je nujno, da čim prej tudi službe v tej hiši izvedo ali bo šel ta zakon po rednem postopku, to pomeni, da imajo nekoliko več časa ali bo šel po nujnem postopku, kar pomeni, da bo vse treba prestaviti v nekoliko višjo prestavo in zadeve narediti hitrejše. Vlada je te stvari verjetno že prej vedela, zaradi tega je te stvari tudi že v prejšnjem mandatu vložila, ampak ko pade mandat pade tudi zastavica za zakone in kot smo bili obveščeni, pač je zdaj predlog, da Slovenija dnevno plačuje kazen 7 tisoč 224 evrov, če teh zadeve ne uredimo. <br/>
	Besedo je želel še Zmago Jelinčič Plemeniti. Izvolite.  <br/>
<br/>
<b>	ZMAGO JELINČIČ PLEMENITI (PS SNS):</b> Hvala lepa. <br/>
	Zanimivo je, da se zdaj na enkrat kar tako zelo mudi, eno leto je bilo pa časa. Zdaj hočejo pa te debele zakone v nekaj dneh spraviti skozi. Jaz se pa sprašujem, kdo bo pa odgovarjal zaradi te kazni. Nekdo je to pripravljal, Vlada je to imela na mizi, pa ni naredila nič v enem letu. In zdaj mislim, da se bo tudi precej časa vleklo preden bomo te zakone sprejeli in to se ne sprejema po hitrem postopku. To je bedasto, da tako pomembne zakone sprejemamo po hitrem postopku. In tukaj smo zopet pri tisti odgovornosti dosedanje Vlade, te v odstopu. To je ena zadeva. <br/>
	Druga zadeva pa je. Ta Vlada v odstopu vlaga zakone kot izvršna oblast, obenem bodo pa v parlamentu trije gospodje, to se pravi, Cerar, Židan in Počivalšek kot ministri te Vlade v odstopu, glasovali za tisto kar sami vlagajo, kar je skregano z vsemi demokratičnimi načeli in<br/>
  <br/>
<b>3. TRAK (VI) 10.10</b><br/>
<br/>
	(Nadaljevanje) skregano z Ustavo Republike Slovenije. Mislim, to ni več država. To je totalni kolaps vsega skupaj. In jaz ne vem, bom še enkrat, če nič drugega vprašam, kdo bo odgovarjal za ta denar in kdo bo pokril to škodo, ker škoda bo definitivno nastala, ker ne bomo mogli sprejeti teh zadev v nekaj urah, kakor na Vladi mislijo v tej odhajajoči. <br/>
<br/>
<b>	PREDSEDNIK MAG. MATEJ TONIN:</b> Na te stvari bodo lahko v torej odgovarjali predstavniki Vlade. Mi smo v hišo te dokumente dobili, v skladu z našo proceduro jih moramo obravnavati. Boste pa imeli poslanske skupine možnost, da boste ta nujni postopek zavrnili. Torej, to pomeni na Kolegiju se bomo odločali ali razlogi za nujni postopek obstajajo in ne. In na tej točki se boste poslanske skupine lahko odločale. <br/>
	Besedo ima sedaj Jožef Horvat. <br/>
<br/>
<b>	JOŽEF HORVAT (PS NSi):</b> Hvala lepa, gospod predsednik. Jaz sem hvaležen, da ste nas obvestili kaj naš čaka v prihodnosti, da ste opozorili tudi na resnost zadeve. In do te zadeve se bomo gotovo poslanci Nove Slovenije tudi resno opredelili. Jaz bom čez 50 minut sprejel predstavnike Ministrstva za finance, kjer nam bodo podrobnosti razložili. Ključno vprašanje pa je to, ki ga je zastavil kolega Matjaž Han, in to se glasi, ali ta vlada ni vedela? To je ključno vprašanje. Seveda je vedela. In imam občutek, pa sedaj ne želim neke dolge razprave, pa bi jo lahko razvijal. Nekaj se sedaj zelo čudnega dogaja. Ta Vlada počenja določene aktivnosti za katere nima zelene luči s strani Državnega zbora, ki je to vlado postavil. Tisto, kar bi pa dejansko že davno morala početi pa ni naredila. In sedaj je pred nami kazen, 7 tisoč pa še več na dan, na dan seveda. Takoj si lahko izračunamo koliko je to na mesec. In za koliko bi lahko skrajšali čakalne vrste, ki so dramatične. Tako da mi se bomo, naša poslanska skupina, Poslanska skupina Nove Slovenije bo danes predstavnike Ministrstva za finance temeljito izprašala, kaj se je pravzaprav dogajalo ves ta čas, ko Vlada ni naredila svoje naloge. Dejstvo je, da eden od teh zakonov ima, torej bi bilo bolje, da gre za trg finančnih instrumentov, torej področje urejanja trga finančnih instrumentov, da bi bilo boljše, da bi dobili nov zakon, ne novelo. Vendar Vlada, ki opravlja tekoče posle ima namreč tu težavo. Čeprav vem, da je ta zakon, nov zakon spisan in je v predalu nekje na Ministrstvu za finance. Skratka, soočamo se sedaj poslanci z neko nelagodno situacijo, ampak bomo najbrž morali zadevo požreti, sprejeti, najbrž, ne vem, to bomo danes slišali ali pa tudi naslednji teden s strani Vlade ali je res edini izhod nujni postopek sicer, kot rečeno, kazen za naše slovenske davkoplačevalce. Tukaj pa seveda mi ne bomo prevzeli odgovornosti. Naj jo prevzamejo tisti, ki so to zadevo zakuhali. <br/>
	Hvala lepa, gospod predsednik. <br/>
<br/>
	<b>PREDSEDNIK MAG. MATEJ TONIN:</b> Naj samo opozorim, da je Vlada sprejela ne novelo, ampak kar nov predlog zakona o trgu finančnih inštrumentov. Zgolj v izogib napačnim tolmačenjem. <br/>
	Besedo ima poslanec Matjaž Han. <br/>
<br/>
<b>	MATJAŽ HAN (PS SD):</b> Sedaj lahko smo vsi skupaj demagogi, vmes samo da spomnim, so bile volitve in pač ne znamo in ne moremo sestaviti vlade. Samo to je dejstvo. Ampak mene samo nekaj, predsednik, zanima. Ali če mi na Kolegiju sprejmemo ali je to nujni postopek ali je to redni postopek, s tem v bistvu zadržimo, da nas Evropa ne toži? Sem tako jaz prav razumel? Samo da gre zadeva v… Se pravi, da ni važno kdaj bo sprejet, samo da je v parlamentu. <br/>
<br/>
	<b>PREDSEDNIK MAG. MATEJ TONIN:</b> Tega jaz ne vem. In to bodo v torek pojasnili predstavniki Vlade. Tudi sedaj mislim, da so se pri različnih poslanskih skupinah najavili, da pojasnijo informacije. Tega ne vem. In to bodo povedali. Je pa seveda to pomembna stvar, ker če je dovolj za preprečitev kazni to, da je zakon v proceduri, potem je najbrž vprašljiv nujen postopek. Če pa ni dovolj, da je zakon v proceduri, potem se je pa treba resno o tem nujnem postopku vprašati. Še enkrat pa poudarjam, je pa treba to odločitev v naši hiši sprejeti čim prej, ker gre za izjemno obsežne zakone, ki terjajo svoj čas. <br/>
<br/>
<b>4. TRAK (VI) 10.15</b><br/>
<br/>
	(Nadaljevanje) Besedo ima poslanec Igor Zorčič. <br/>
<br/>
<b>	IGOR ZORČIČ (PS SMC):</b> Hvala za besedo. Jaz se mogoče malo čudim tej debati. Uvodoma ste, predsednik, povedal, da je zakon bil že februarja sprejet iz znanih razlogov oziroma predložen v Državni zbor. Iz znanih razlogov ni bil sprejet. Vmes so bile volitve. In če obstaja ta realna grožnja, da bomo dobili nekakšno kazen jaz predlagam, da res ta postopek glede tega zakona sprožimo. In da se tudi pač odvije ta seja. Res je ta čas mogoče malo neprijeten, ampak vseeno ocenjujem, da tu ne gre za nič drugega kot za to, da pač se držimo nekega pravnega reda. <br/>
	Sedaj pa kar se tiče pa tega, da je ta vlada to naredila oziroma da to počne prej ali prezgodaj, sedaj kadar neko implementacijo določene evropske zakonodaje sprejme zgodaj, potem je zelo hitro deležna očitkov, da je prva izmed držav, ki ima v Evropski uniji. Ko smo nekje na koncu določenih postopkov oziroma rokov za implementacijo evropskega pravnega reda takrat smo pa pod očitkom oziroma je vsakokratna vlada pod očitkom oziroma je vsakokratna vlada pod očitkom, da je prepozna pri svojem delu. Jaz mislim, da je ta vlada dala v povsem nekem korektnem roku zakon v Državni zbor. To je bilo, se pravi, že februarja. Če takrat ni bil zakon sprejet, sprocesoiran nam ne preostane drugega kot da to napravimo čim prej. Hvala lepa. <br/>
<br/>
	<b>PREDSEDNIK MAG. MATEJ TONIN:</b> Okej. Jaz mislim, da nima več smisla, da tu opravljamo vsebinsko debato, ki jo bomo lahko nadaljevali v torek in potem tudi še na vseh ostalih odborih, ki bodo to materijo obravnavali. Želel sem vas danes zgolj obvestiti, da veste, da bo v torek ob 12. sklican Kolegij, kjer bo potrebno o tem nujnem postopku odločati, da bo lahko Kolegij, če bodo nujni postopki izglasovani, sklical tudi potem nekoliko kasneje izredno sejo na to temo. <br/>
	Vas pa še enkrat opozarjam za tisto odlok, ko gre za 35 milijonov evrov za zdravstvo, tiste seje pa ne more sklicati Kolegij. Bo pa potreben nek političen dogovor, da bomo poslanske skupine prispevale podpise, vsaj 23 podpisov, zaradi tega, da se bo ta seja lahko zgodila. Še preden pa se lahko zgodi pa čakamo na mnenje Fiskalnega sveta. …/oglašanje iz klopi/ Izvolite. <br/>
<br/>
<b>	ZMAGO JELINČIČ PLEMENITI (PS SNS):</b> Predsednik, ali bomo v zvezi s to sejo za teh 23 podpisov dobili kakšno obkrožnico? <br/>
<br/>
	<b>PREDSEDNIK MAG. MATEJ TONIN:</b> Seveda. O vseh zadevah boste obveščeni in vsi boste vse vedeli. Se bomo skupaj o teh stvareh odločili in pogovorili. <br/>
	Za danes se vam zahvaljujem. Pa se vidimo ob 12. uri na izredni seji.<br/>
	Srečno!<br/>
<br/>
<b>Seja je bila končana 27. 7. 2018 ob 10.18.</b>
</root>