<root>
<h5 class="label"><span>Vsebina zapisa seje (v pregledu)</span></h5><div align="center">
<p><br/>
<b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">60. seja</font></b><br/>
<br/>
<b><font size="4">(6. november 2019)</font></b><br/>
<br/>
</p></div><br/>
<b><font size="4">Sejo je vodil Igor Peček, predsednik Odbora za zadeve Evropske unije.</font></b><br/>
<b><font size="4">Seja se je začela ob 7.48.</font></b><br/>
<br/>
<br/>
<b><font size="4">	PREDSEDNIK IGOR PEČEK:</font></b><font size="4"> Spoštovane kolegice, spoštovani kolegi, dobro jutro! </font><br/>
<font size="4">	Začenjam 60. sejo Odbora za zadeve Evropske unije. 	Obveščam vas, da so zadržani in se seje ne morejo udeležiti naslednji člani odbora: gospa Alenka Jeraj s Poslanske skupine SDS zaradi službenih obveznosti. Prav tako pa vas obveščam, da na seji kot nadomestni člani sodelujejo: gospod Jurij Lep, ki nadomešča poslanca gospoda Ivana Hrška s Poslanske skupine DeSUS in poslanec gospod Jani Prednik, ki nadomešča poslanko mag. Meiro Hot iz Poslanske skupine SD. Prav tako vas obveščam, da se je seje zaradi službenih obveznosti opravičil poslanec mag. Branko Grims iz Poslanske skupine SDS. Obveščam vas, da so na sejo povabljeni poslanci Evropskega parlamenta iz Republike Slovenije ter predstavniki Vlade in Državnega sveta. Vse navzoče prav lepo pozdravljam.</font><br/>
<font size="4">	Prehajam na določitev dnevnega reda seje odbora. S sklicem seje ste prejeli dnevni red seje odbora.</font><div align="center"></div><b><font size="4">2. TRAK: (ES) - 7.50</font></b><br/>
<br/>
<font size="4">	(nadaljevanje) Ker v poslovniškem roku nisem prejel predlogov za njegovo spremembo, je določen takšen dnevni red seje kot ste ga prejeli s sklicem.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – ZASEDANJE SVETA EVROPSKE UNIJE ZA EKONOMSKE IN FINANČNE ZADEVE, BRUSELJ, 8. 11. 2019.</font></b><font size="4"> </font><br/>
<font size="4">	Gradivo smo prejeli od Vlade dne 29. 10. 2019 na podlagi 8. člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">	Prosim državnega sekretarja gospoda Metoda Dragonjo iz Ministrstva za finance, da nam predstavi izhodišča. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">METOD DRAGONJA:</font></b><font size="4"> Hvala lepa, gospod predsednik. Dobro jutro, spoštovani poslanci - danes nimamo dam - in ostali prisotni! </font><br/>
<font size="4">	Podal bom kratek pregled tokratnega zasedanja Sveta Evropske unije za ekonomske in finančne zadeve, ki bo konec tega tedna 7. in 8. 11. 2019 v Bruslju.</font><br/>
<font size="4">	Zasedanja se bo udeležil minister dr. Andrej Bertoncelj obeh zasedanj tako Sveta za ekonomske in finančne zadeve kot Evroskupine. Udeležil pa se bo tudi skupnega sestanka z ministri za izobraževanje ter še sestanka z državami članicami EFTE. Kar se tiče samega ECOFIN je tokrat zelo fiskalno naravnan. To se pravi, je zelo davčno obarvano. Od 9 točk jih je kar 5 vezano na fiskalne teme. Finsko predsedstvo želi doseči politični dogovor na trošarinskem svežnju, o katerem so ministri nazadnje razpravljali letos meseca maja. Besedilo, ki bo podlaga za ministrsko razpravo ne odstopa bistveno od tistega, ki je bila podlaga za razpravo v mesecu maju in je z vidika Slovenije sprejemljivo oziroma predstavlja sprejemljiv kompromis predlaganih rešitev. Glede na majsko razpravo se ponovno pričakuje, da bo ministrska razprava tekla glede predloga direktive o strukturi trošarin za alkohol in alkoholne pijače, in sicer predvsem glede količine omejitve lastne rabe žganja brez obveznosti plačila trošarine. Kompromis predvideva 50 litrov te uporabe. Nekatere države članice pa si želijo višjo mejo 100 litrov. V kolikor dogovora o tem ne bo, ne vidimo smisla, da bi te predloge obravnavali kot sveženj. Pomembno bi bilo, da se sprejme vsaj direktiva o splošnem režimo za trošarino, saj prinaša boljši nadzor nad pretokom trošarinskega blaga, kadar je trošarina že plačana in s tem zmanjšuje administrativno breme še posebej za mala in srednja podjetja.</font><br/>
<font size="4">	Kar zadeva direktivo o skupnem sistemu davka na dodano vrednost, ki naslavlja določene zahteve za ponudnike plačilnih storitev z namenom, da se rešijo problemi goljufij na področju tega davka pri čezmejnih poslih, je tehnično delo zaključeno. V zadnjih razpravah je bilo odprto samo še vprašanje datuma pričetka porabe, ki je sedaj predviden z začetkom leta 2024. Slovenija ta predlog podpira.</font><br/>
<font size="4">	Z izmenjavo podatkov o čezmejnih plačilih med ponudniki plačilnih storitev in davčnimi organi na ravni skupnosti bo tako zagotovljeno učinkovitejše pobiranje davkov za države članice in dosežena bo pravičnejša razporeditev davčnega bremena ter s tem konkurenčnejši pogoji poslovanja za podjetja na skupnem trgu.</font><br/>
<font size="4">	Ministri bodo razpravljali tudi o prenovi DDV pravil za mala podjetja. Tu je cilj, da se obveznosti malih podjetij glede DDV-ja poenostavijo in s tem znižajo administrativna bremena in stroški za zavezance ter da se zagotovi enako obravnavo podjetij, ki poslujejo čezmejno in podjetij, ki poslujejo le na trgu držav članic oziroma posameznih držav članic. </font><br/>
<font size="4">	Slovenija podpira prenovo in se zavzema za sprejem takšnih ukrepov, ki bodo razbremenili podjetja in </font><br/>
<br/>
<b><font size="4">3. TRAK: (ES) - 7.55</font></b><br/>
<br/>
<font size="4">	(nadaljevanje) jim omogočili hitrejšo rast, hkrati pa zagotavljali preglednost poslovanja in vzdržnost javnih financ ter omogočili učinkovit nadzor davčnega organa. </font><br/>
<font size="4">	Da bi prišli do dogovora bodo morali ministri razrešiti vprašanje glede dovoljene višine nacionalnega praga in glede do višine praga unije za vstop podjetja v shemo oprostitve za mala podjetja. Slovenija podpira, da se ohrani dosedanji kompromis, to je zgornja meja za nacionalni prag 85 tisoč evrov in prag na ravni unije 100 tisoč evrov. </font><br/>
<font size="4">	Zadnja davčna točka na dnevnem redu bo razprava o trenutnem stanju in razvoju rešitev za obdavčitev digitalne ekonomije. Glavni razvoj dogodkov in snovanje rešitev se dogaja na ravni OECD, na ravni EU pa se skuša tem dogodkom slediti in aktivno sodelovati v razpravah v OECD ter ocenjevati finančne in pravne posledice porajajočih rešitev. </font><br/>
<font size="4">	Slovenija si podvajanje razprave na EU ravni in na OECD ne želi. Je pa potrebno paziti, da bodo OECD rešitve skladne z EU pravnim redom in da bodo upoštevale ocene učinkov teh predlogov. </font><br/>
<font size="4">	Izhodišča po tem vključujejo še en davčni dosje, in sicer Predlog direktive o spremembi Direktive 2006/112 o skupnem sistemu davka na dodano vrednost in Direktive 2008/118 o splošnem režimu za trošarino v zvezi z obrambnimi prizadevanji v okviru unije, vendar je bil ta predlog umaknjen z dnevnega reda zato pač te problematike ne bomo predstavljali.</font><br/>
<font size="4">	V okviru ne zakonodajnega dela bodo ministri predvidoma sprejeli priporočilo Evropskega sveta glede imenovanja nove članice izvršnega odbora Evropske centralne banke. Kandidatko je predlagala Nemčija, in sicer Isabel Schnabel, profesorico ekonomije na univerzi v Bonnu. </font><br/>
<font size="4">	Sledila bo predstavitev poročila Evropskega fiskalnega odbora za leto 2019. Poročilo vključuje ex post oceno fiskalnega okvira za leto 2018, vlogo neodvisnih fiskalnih institucij, oceno fiskalne naravnanosti v preteklem letu in nadaljnji razvoj fiskalnega okvira v prihodnosti. </font><br/>
<font size="4">	Ministri bodo sprejeli sklepe sveta glede statističnega svežnja ter sklepe sveta glede financiranja podnebnih sprememb. Slednje sprejme svet vsako leto pred zasedanjem konference pogodbenic okvirne konvencije Združenih narodov o spremembi podnebja in pred zasedanjem konference pogodbenic kjotskega protokola. Letos bosta potekali od 2. do 13. 12. 2019. Lokacija pa je bila prestavljena iz Santiaga v Čilu v Madrid. </font><br/>
<font size="4">	Sledila bo še informacija o poteku nedavnih zasedanj mednarodnega denarnega sklada in Svetovne banke, ki so potekale v oktobru v Washingtonu. </font><br/>
<font size="4">	Na dnevnem redu Evroskupine je predvidena tematska razprava o rasti in delovnih mestih s poudarkom na investicijah in inovacijah, razprava o kandidatki za članico izvršnega odbora OECD ter predstavitev jesenske gospodarske napovedi s strani Evropske komisije. </font><br/>
<font size="4">	Evroskupina v razširjeni sestavi bo obravnavala reformo evropskega mehanizma za stabilnost, in sicer sveženj predlogov izvedenih aktov ESM-ja, ki podrobneje ureja spremembe pogodbe, ki so bile dogovorjene v juniju 2019 in smo jih predstavili temu odboru na predhodni seji. </font><br/>
<font size="4">	Predvidena je tudi seznanitev stanja razprav na ravni tehničnih podskupin Evroskupine glede časovnice za vzpostavitev evropske sheme za jamstvo vlog ter glede proračunskega instrumenta za konvergenco in konkurenčnost. </font><br/>
<font size="4">	Ministrski dialog z državami EFTE bo namenjen izmenjavi mnenj o trenutni ekonomski situaciji ter ukrepom za trajnostno financiranje. Ta dialog poteka enkrat letno in bo tudi tokrat potekal v enakem formatu. </font><br/>
<font size="4">	Toliko bi bil en zgoščen povzetek dnevnega reda oziroma tem, ki bodo </font><br/>
<br/>
<b><font size="4">4. TRAK: (ES) - 8.00</font></b><br/>
<br/>
<font size="4">	(nadaljevanje) obravnavane na tokratnem zasedanju ECOFIN.  Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, gospod Dragonja, za predstavitev izhodišč. </font><br/>
<font size="4">	Odpiram razpravo. Želi kdo od kolegic in kolegov besedo? Ugotavljam, da ne.</font><br/>
<font size="4">	Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za ekonomske in finančne zadeve, ki bo v Bruslju 8. 11. 2019 in jih podprl.« Glasujemo.</font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je bil sklep sprejet. </font><br/>
<font size="4">	S tem končujem 1. točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – ZASEDANJE SVETA EVROPSKE UNIJE ZA IZOBRAŽEVANJE, MLADINO, KULTURO IN ŠPORT, BRUSELJ, 8. 11. 2019.</font></b><font size="4"> </font><br/>
<font size="4">	Gradivo smo prejeli od Vlade dne, 29. 10. 2019 na podlagi 8. člena Zakona o sodelovanju med Državnim zborom in Vlado v zadevah Evropske unije. Prosim vas, da počakamo nekaj minut, da se nam pridruži še dr. Jernej Štromajer, državni sekretar na Ministrstvu za izobraževanje, znanost in šport, da nam predstavi izhodišča. Pozdravljam gospoda dr. Jerneja Štromajerja, državnega sekretarja na Ministrstvu za izobraževanje, znanost in šport in ga prosim, da nam predstavi izhodišča zasedanja Sveta Evropske unije za izobraževanje, mladino, kulturo in šport. </font><br/>
<font size="4">	Izvolite, imate besedo.</font><br/>
<br/>
<font size="4">	</font><b><font size="4">DR. JERNEJ ŠTROMAJER:</font></b><font size="4"> Hvala lepa. </font><br/>
<font size="4">	Lep pozdrav, predsedujoči! Dobro jutro vsem poslankam in poslancem! </font><br/>
<font size="4">	Kot verjetno že veste bo Svet za izobraževanje, mladino, kulturo in šport zasedal tokrat skupaj s finančnimi ministri. Ključne zadeve pri obravnavi skupnega sveta, ki bo na dopoldanskem delu, bo predvsem naša podpora finančnih dokumentov, ki se bo izpostavila na dveh področjih, in sicer univerzalni dostop do izobraževanja ter s tem povezano vseživljenjsko učenje in iskanje ustreznih kompetenc za družbo prihodnosti ter uspešno vlaganje v izobraževanje, ki ga smiselno dopolni tudi s sinergijami z drugimi EU politikami in programi. </font><br/>
<font size="4">	Glavni podatki na tem področju bodo: merjenje uspešnosti izobraževalnega sistema tako iz višine vložka izobraževanja, ki ne pove vse učinkovitosti samega izobraževalnega sistema, pregled na izobraževanju, ki zahteva širši okvir in ne zadošča zgolj z vidika ekonomskih učinkov, uspešnost izobraževanja, ki je v veliki meri odvisno od vložkov učiteljev, ki se nenehoma morajo prilagajati družbenim in tehnološkim spremembam, pri čemer se moramo zavedati, da temeljno znanje samo kot takšno trenutno in več ni dovolj. </font><br/>
<font size="4">	Drugi del bo povezan s kriteriji in merili, kjer je potrebno imeti nov premislek o kazalnikih in metodologijah v iskanju odgovorov v optimalnem obsegu sredstev, ki nam lahko pomagajo, da se pogledamo kako smo lahko evropsko in mednarodno primerljivi ter z oblikovanjem evropskega visokošolskega prostora, kjer je pomemben skupen dogovor o merilih in metodah merjenja uspešnosti izobraževanja.</font><br/>
<font size="4">	Ob kosilu je predvidena razprava ministrov pristojnih za izobraževanje, ki bo namenjena varstvu otrok v zgodnjem otroštvu. Tukaj bomo izpostavili predvsem to, da imamo v Sloveniji zelo dober dostop do vrtcev, da izstopanju pri zagotavljanju izobraževanja strokovnih delavcev ter da ministrstvo sofinancira vrtce, ki delujejo v okolju, kjer so otroci, ki še niso bili vključeni v vrtec, kjer govorimo predvsem o ranljivih skupinah.</font><br/>
<font size="4">	V dopoldanskem delu, kjer bo pa samostojno zasedanju Sveta ministrov za izobraževanje, bomo pa podprli in bosta sprejeta dva dokumenta, in sicer sklepi Sveta o ključnih vlogah politikah vseživljenjskega učenja pri …. družbe za tehnološke in zeleni prehod v podporo vključujoči trajnosti rasti ter Resolucija Sveta o prihodnjem evropskem izobraževalnem prostoru v podporo v prihodnosti usmerjenih v sistemu izobraževanja in usposabljanja. </font><br/>
<font size="4">	Zelo pomemben del, ki bo pa sestavni del tokratnega Sveta pa bo politična razprava o umetni inteligenci na področju izobraževanja in usposabljanja. Tukaj bo pa Slovenija, posebej pod točko razno pozvala k podpori evropskih držav za potrditev vzpostavitve Mednarodnega raziskovalnega </font><br/>
<br/>
<b><font size="4">5. TRAK: (ES) - 8.05</font></b><br/>
<br/>
<font size="4">	(nadaljevanje) centra za umetno inteligenco pod okvirjem UNESCA, ki se pripravlja na Institutu Jožefa Štefana in ki bo na generalni konferenci UNESCA novembra tega leta. Kot vemo je vzpostavitev Centra UNESCA za umetno inteligenco uresničljivo razmišljanje o neznanem, ki se s pomočjo mednarodnih projektov in vzajemnim učenjem pričelo že v 70. letih prejšnjega stoletja, ko je / nerazumljivo/ izpostavilo laboratorij za umetno inteligenco in se danes nadaljuje s ciljem, da se uresniči prepričevanje v bolje – da je bolje investirati v združevanje kot pa živeti od posledic nevlaganja v izobraževanje. Se pravi, mi bomo tukaj, upam trditi, orali ledino v evropskem v evropskem prostoru in verjamemo, da bomo tako na konferenci UNESCA novembra letos uspešni s pobudo za mednarodno raziskovalni center, predvsem pa, da bomo tudi dobili podporo ostalih članic držav Evropske unije na tem zasedanju sveta. </font><br/>
<font size="4">	Toliko za sedaj.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, dr. Štromajer. 	Vsekakor upamo na potrditev ustanovitve raziskovalnega centra. Odpiram razpravo. Želi kdo od kolegic in kolegov besedo? Ugotavljam, da ne.</font><br/>
<font size="4">	Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za izobraževanje, mladino, kulturo in šport, ki bo v Bruslju dne, 8. 11. 2019 in jih podprl.« Glasujemo.</font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<font size="4">	Hvala lepa vsem za udeležbo. </font><br/>
<font size="4">	S tem končujem 2. točko dnevnega reda in 60. sejo Odbora za zadeve Evropske unije. </font><br/>
<font size="4">	Želim vam lep in predvsem uspešno nadaljevanje delovnega dneva! Hvala lepa.</font><br/>
<br/>
<b><font size="4">Seja je bila končana 6. novembra 2019 ob 8.08.</font></b>
</root>