<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">125. redna seja</font></b><br/>
<br/>
<b><font size="4">(3. december 2021)</font></b><br/>
</p></div><br/>
<b><font size="4">Sejo je vodil mag. Marko Koprivc, podpredsednik Odbora za zadeve Evropske unije.</font></b><br/>
<b><font size="4">Seja se je začela ob 9.02.</font></b><br/>
<br/>
<b><font size="4">	PODPREDSEDNIK MAG. MARKO KOPRIVC: </font></b><font size="4">Dobro jutro. </font><br/>
<font size="4">	Spoštovane kolegice in kolegi, naj uvodoma povem, da bom sejo po pooblastilu predsednika Odbora za zadeve Evropske unije mag. Marka Pogačnika kot podpredsednik danes vodil jaz. </font><br/>
<font size="4">	Začenjam 125. sejo Odbora za zadeve Evropske unije. Obveščam vas, da so zadržani in se seje ne morejo udeležiti naslednji člani Odbora; in sicer predsednik mag. Marko Pogačnik, gospa Nataša Sukič, Zmago Jelinčič Plemeniti, Violeta Tomić, Ivan Hršak, podpredsednik Nik Prebil, dr. Franc Trček. S pooblastili pa sodelujejo: Elena Zavadlav Ušaj menja Jureta Ferjana iz Poslanske skupine SDS.</font><br/>
<font size="4">	Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, Kabinet predsednika Vlade ter predstavniki Vlade in Državnega sveta. Vse navzoče lepo pozdravljam. </font><br/>
<font size="4">	</font><br/>
<font size="4">	Prehajam na določitev dnevnega reda seje Odbora. </font><br/>
<font size="4">S sklicem seje ste prejeli dnevni red seje Odbora. V poslovniškem roku nisem prejel predlogov za njegovo spremembo. Smo pa v skladu z dogovorom z Ministrstvom za notranje zadeve ter v skladu s 65. členom Poslovnika Državnega zbora, ki omogoča, da lahko med sejo spremenimo vrstni red obravnave posameznih točk, predlagali, da sejo začnemo z obravnavo 3. točke dnevnega reda, potem pa nadaljujemo s 1., 2., in 4. točko dnevnega reda. Ali temu morda kdo nasprotuje? Ugotavljam, da ne. S tem je določen dnevni red seje.</font><br/>
<br/>
<font size="4">	Prehajamo torej na </font><b><font size="4">3. TOČKO DNEVNEGA REDA – ZASEDANJE SVETA EVROPSKE UNIJE ZA PRAVOSODJE IN NOTRANJE ZADEVE, BRUSELJ 9. IN 10. 12. 2021. </font></b><font size="4">Gradivo k tej točki smo prejeli od Vlade 2. 12. 2021 na podlagi 8. člena Zakona o sodelovanju med Državnim zborom in Vlado v zadevah Evropske unije. </font><div align="center"></div><b><font size="4">2. TRAK: (ES) – 9.05</font></b><br/>
<br/>
<font size="4">	(nadaljevanje) Uvodoma prosim ministra za notranje zadeve gospoda Aleša Hojsa, da nam predstavi izhodišča za udeležbo slovenske delegacije na delu zasedanja Sveta, ki se bo nanašal na področje notranjih zadev. Izvolite.</font><br/>
<br/>
<font size="4">	</font><b><font size="4">ALEŠ HOJS:</font></b><font size="4"> Hvala lepa, predsedujoči. Hvala lepa tudi poslancem, ker so sprejeli tole spremembo. Obenem se opravičujem vsem vladnim predstavnikom. Bom poskusil biti zelo hiter, imam pa res eno neodložljivo obveznost kasneje.</font><br/>
<font size="4">	Torej, notranji ministri se bomo zasedanja udeležili v Bruslju naslednji teden. To je zadnje zasedanje Sveta. Imeli bomo kar nekaj pomembnih tem na našem dnevnem redu. Najprej gre za direktivo o odpornosti kritičnih etiket. Gre v bistvu za predlog, kjer se ukvarjamo z določitvijo kritične infrastrukture oziroma tega kaj je potrebno v teh procesih izboljšati. Tukaj naj povem, da ta zadeva sicer formalno v Sloveniji ne spada pod Ministrstvo za notranje zadeve, ampak pod Ministrstvo za obrambo, zato intenzivno sodelujemo tudi z njimi. V toku priprave oziroma v toku predstavitev od 20. 10. naprej je bilo opravljenih več video konferenc in gre zgolj za to, da se seznanjamo in verjetno bomo uspeli, da se pride do splošnega pristopa, za kar je predvideno, da bi bilo potrjeno nekje konec leta 2021. </font><br/>
<font size="4">	Potem imamo na dnevnem redu Uredbo o schengenskem ocenjevalnem in spremljevalnem mehanizmu. Gre za predlog, ki ga je predstavila Komisija že 2. 6. 2021. Zaradi, bom rekel, izjemnega nezaupanja med državami članicami pri tej uredbi ni prišlo do nekega bistvenega napredka. Pravzaprav se vseskozi stoji na mestu. Tako da sam ne verjamem, da bomo v času našega predsedovanja naredili kakršenkoli bistven napredek na tem področju. V segmentu udeležbe naslednjega tedna pa gre zgolj za poročilo o napredku pri obdelavi te odredbe. </font><br/>
<font size="4">	Potem imamo sklepe o izpolnjevanju potrebnih pogojev za polno uporabo schengenskega pravnega reda za Hrvaško. Ta zadeva je za nas, po moje, kar relativno pomembna. Uvrstili smo jo na dnevni red na podlagi želje Hrvaške. Dejstvo je, da je Hrvaška na podlagi mnenja Komisije že leta 2019 dobila pozitivno mnenje zato, da je izpolnila vse pogoje, ki se zahtevajo za vstop v schengensko območje, pri čemer pa je seveda ta stopnja oziroma sama implementacija oziroma dokončna odločitev kar dolgotrajna. Torej na Svetu naslednji teden bomo razpravljali o zaključkih Sveta. To je pravzaprav šele začetek postopka. Nato gre zadeva v parlament, se ponovno vrne na Svet, kjer se na koncu sprejmejo tudi zaključki. V kolikor bi uspeli s to odločitvijo v naslednjem tednu bi odprli pot za nadaljnje procedure za to, da je Hrvaška v postopku. Mogoče kot informacijo za sprejem zaključkov je potrebno popolno soglasje članic, ki ga v tem trenutku še ni. Hrvaška intenzivno lobira. Tudi Slovenija se pač pridružuje temu, da bi ta sklep sprejeli in omogočili nadaljevanje postopkov. Bomo pa videli tik pred samo sejo, torej 8. 12. 2021 ali je soglasje dano ali ne, kajti v kolikor soglasja ne bo, je po moji oceni, bolj pametno, da umaknemo iz dnevnega reda. </font><br/>
<font size="4">	Naslednja pomembna točka je izvajanje intervariabilnosti. Gre za roke, ki jih je Evropska komisija postavila zato, da implementiramo oziroma vzpostavimo nekaj pomembnih sistemov na evropske meje. Gre za sistem vstopa in izstopa, sistem kazenskih evidenc, vizumski informacijski sistem, potem imamo schengenski informacijski sistem, Eurodach, to se pravi prstni odtisi. Vse to je bilo nekako mišljeno, da bo implementirano v maju naslednjega leta. Kar nekaj držav članic zamuja s temi postopki. Na kritični poti je izdelava Software in pa seveda javna naročila za opremo. Torej EU-liza? Evropska agencija za te sisteme predlaga, da se roki podaljšajo do konca leta 2022 oziroma na maj 2023. Slovenija bo ta predlog podprla, pri čemer pa sem sam pretekli teden napisal tudi pismo komisarki, kjer sem jo opozoril, da ta predlog sicer podpiramo, mislim pa, da bi bilo potrebno zagotoviti, da ne bi slučajno prišlo do tega, da pa bi zaradi tega podaljšanja bili onemogočeni pri črpanju evropskih sredstev za te projekti, kajti sicer so ta evropska sredstva nekako na razpolago do konca naslednjega leta. </font><br/>
<br/>
<b><font size="4">3. TRAK: (ES) – 9.10</font></b><br/>
<br/>
<font size="4">	(nadaljevanje) Potem imamo pomembno točko, ki se nanaša na preprečevanje in filtracijo organiziranega kriminala v povezavi z projektom NextGeneration. Torej kot veste gre za ogromna sredstva, več kot 800 milijard evrov. Ta sredstva se bodo v naslednjih letih intenzivno črpala in seveda ministri za notranje zadeve kot so tudi Nacionalna policija, morajo narediti vse za to, da se v sklopu črpanj teh sredstev ne bodo dogajale kakršnekoli zlorabe, torej kriminalna dejanja. Ugotovljeno je bilo, da v preteklosti oziroma da se v času covida nekaj v to smer na tistem kriminalnem podzemlju že dogaja, zato bo to zgolj v tem trenutku orientacijska razprava. Prisotna pa bosta oba torej tudi Eurojust in pa Europol. </font><br/>
<font size="4">	Potem imamo naslednjo točko, ki se bo nanašala na sodelovanje med vsemi pristojnimi organi, ki se ukvarjajo z bojem proti terorizmu. Kot veste je bila Slovenija ena od pobudnic tega boja skupaj z regijo zahodnega Balkana. Sodelujejo torej visoki predstavnik za boj proti terorizmu, komisija, Europol. Gre pravzaprav za orientacijsko razpravo. V sklopu te bodo vsi od teh koordinatorjev, koordinator za boj proti terorizmu predstavil svojo poročilo. Predstavljeno bo poročilo o stanju v boju proti terorizmu. Poročilo bo predstavljeno vezano na spopadanje s hibridnimi grožnjami in migracijskimi izzivi. </font><br/>
<font size="4">	To je pravzaprav tisto, kar bomo razpravljali v sklopu rednih točk. Potem bodo pa še točka Razno, kjer bodo predstavljena poročila o trenutnih napredkih na zakonodajnih predlogih. Pričakujemo, da bo Komisija glede na to, da je najavila, da bo 8. 12. 2021 objavila nov schengenski zakonik, torej sprememba zakonika o schengenskih mejah in pa zakonik o policijskem sodelovanju, kot tudi novelacijo policijskega dogovora tako imenovanega / nerazumljivo/ dogovora. Torej vse to troje naj bi bilo predstavljeno zgolj pod točko Razno, kajti države članice nimajo časa ali pa ne bodo imele časa, da bi v enem dnevu, če sploh bo ta zakonik s strani Komisije predstavljen, lahko karkoli resnega proučile. </font><br/>
<font size="4">	Nadalje bomo države članice obvestili o naši ministrski konferenci EU zahodni Balkan, ki se je končala na Brdu. Informirali bomo ministre o načrtovanem srečanju ministrov za notranje zadeve in pravosodje z ministri z Združenih držav Amerike. To gre za redna letna srečanja. Eno se praviloma v mesecu juniju zgodi v Evropski uniji, drugo praviloma v mesecu decembru v Združenih državah Amerike. Smo pa vedno, torej ko so predsedovali Portugalci smo bili povabljeni mi kot naslednja predsedujoča, sedaj ko mi zaključujemo s predsedovanjem, so na to konferenco povabljeni tudi Francozi kot prihodnji predsedujoči. </font><br/>
<font size="4">	Obenem bomo podali informacijo tudi o ministrski konferenci o preprečevanju in preiskovanju spolne zlorabe otrok. To je bila konferenca, ki smo jo organizirali v času predsedovanja 12. novembra 2021 in povsem za zaključek bomo s strani prihajajoče predsedujoče Francije dobili pregled predstavitve prioritetnih nalog njihovega predsedovanja. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PODPREDSEDNIK MAG. MARKO KOPRIVC:</font></b><font size="4"> Sedaj pa bi prosil še gospoda Zlatka Rateja državnega sekretarja na Ministrstvu za pravosodje, da predstavi še izhodišča slovenske delegacije na delu zasedanja Sveta, ki se bo nanašal na področje pravosodja. Izvolite, gospod državni sekretar.</font><br/>
<br/>
<font size="4">	</font><b><font size="4">ZLATKO RATEJ:</font></b><font size="4"> Predsedujoči, hvala za besedo. Spoštovane poslanke in poslanci!</font><br/>
<font size="4">	Pravosodni del zasedanja Sveta za pravosodje in notranje zadeve bo potekal 10. 12. 2021 v Bruslju. Na zasedanju bo v okviru zakonodajne posvetovanju slovensko predsedstvo delegacije seznanilo s potekom pogajanj z Evropskim parlamentom glede predloga Uredbe o e-dokazih. Pričakujemo tudi odzive držav članic glede trenutnega stanja. Gre za nova pravila, ki bodo policijskim in pravosodnim organom omogočila lažji in hitrejši dostop do elektronskih dokazov, ki jih potrebujejo v preiskavah. S parlamentom tekom našega predsedovanja vodimo zelo intenzivna pogajanja usmerjena v iskanje kompromisa glede tega zelo zahtevnega akta. Kljub temu do dokončnega dogovora o vprašanju / nerazumljivo/, ki je osrednje vprašanje predloga uredbe, še ni prišlo. Pogovori sicer potekajo dobro, vendar zakonodajalca vsaj za zdaj vztrajata pri svojih različnih stališčih, medtem ko se je Svet EU zelo prilagodil, Evropski parlament pa ne popušča. </font><br/>
<br/>
<b><font size="4">4. TRAK: (ES) – 9.15</font></b><br/>
<br/>
<b><font size="4">	</font></b><font size="4">(nadaljevanje) Nadalje bo Evropska komisija predstavila paket novih zakonodajnih predlogov s področja digitalizacije pravosodnega sodelovanja, in sicer zakonodajni predlog za posodobitev pravosodnega sodelovanja med državami članicami EU z uporabo digitalne tehnologije, ki bo zelo pomemben in ga vsi že težko pričakujemo in katerega cilj bo, da pravosodno sodelovanje v čezmejnih zadevah v vsej EU postane učinkovitejše in odpornejše na krize kot je pandemija Covid-19. </font><br/>
<font size="4">	Zakonodajni predlog o izmenjavah digitalnih zadev čezmejnega terorizma bo med drugim opredelil tudi morebitne nadaljnje izboljšave Eurojustovega okvir za obdelavo podatkov. Zakonodajni predlog Uredbe o platformi za sodelovanja skupnih preiskovalnih skupin, ki bo prav tako namenjen izboljšanju njihove učinkovitosti z IT orodjem. Oblikovanje skupnih preiskovalnih skupin je bilo prepoznano kot eden najučinkovitejših ukrepov pri izvajanju čezmejnih preiskav. Te združujejo preiskovalce in tožilce iz držav članic in tretjih držav, po potrebi s podporo Europola in Eurojusta. </font><br/>
<font size="4">	Nadalje, Svet se bo seznanil s trenutnim stanjem pogajanj za pristop EU k evropski konvenciji o človekovih pravicah, ki intenzivno potekajo v Strasbourgu, EU priprave pa v Bruslju. Pogajanja so zelo zahtevna in kompleksna. Razprave v delovni skupini za temeljne pravice, državljanske pravice in prosti pretok oseb so trenutno osredotočene predvsem na pravila delovanja mehanizma / nerazumljivo/ stranke in postopka predhodne vključitve sodišča Evropske unije. Predloge o načelu medsebojnega zaupanja med državami članicami EU in predloge EU o EU aktih na področju skupne zunanje in varnostne politike, ki so izključeni iz pristojnosti sodišča Evropske unije. Na Svetu bo to zelo dobrodošla točka, saj vse države pripisujemo temu zelo velik pomen. V nadaljevanju zasedanja bodo ministri povabljeni k razpravi o izkušnjah, ki so jih tekom pandemije Covid-19 pridobila sodišča, ko so se prilagajala na delovanje v spremenjenih okoliščinah. Poseben poudarek bo dan izkušnjam držav članic s sodno presojo ukrepov za obvladovanje pandemije. </font><br/>
<font size="4">V okviru delovnega kosila pa bodo ministri razpravljali o izzivih povezanih z bojem proti sovražnemu govoru in dejanjem iz sovraštva ter o dobrih praksah glede dviga števila prijav tovrstnih dejanj ter o glede ukrepov v pomoč žrtvam glede na njihove specifične potrebe. Boj zoper sovražni govor in dejanje iz sovraštva je ena glavnih prioritet slovenskega predsedovanja Svetu EU na področju pravosodja. Navezujoč se na to prioriteto ter kot nadaljevanje virtualne konference na to temo, ki smo jo skupaj z Evropsko komisijo organizirali 28. 10. 2021, bodo ministri razpravljali o izzivih ter o dobrih praksah glede dviga števil prijav tovrstnih dejanj ter glede ukrepov za pomoč žrtvam glede na njihove specifične potrebe. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PODPREDSEDNIK MAG. MARKO KOPRIVC:</font></b><font size="4"> Hvala lepa za te uvodne predstavitve. Sedaj na tej točki odpiram razpravo poslank in poslancev. Izvolite, želi kdo besedo? Ugotavljam, da interesa za razpravo ni. </font><br/>
<font size="4">	Ker je Odbor trenutno žal nesklepčen, ne moremo preiti na glasovanje in s tem odrejam 5 minut odmora, potem pa nadaljujemo.</font><br/>
<br/>
<font size="4">	(Seja je bila prekinjena ob 9.18 in se je nadaljevala ob 9.24.)</font><br/>
<br/>
<b><font size="4">5. TRAK: (ES) – 9.20</font></b><br/>
<br/>
<font size="4">	</font><b><font size="4">PODPREDSEDNIK </font></b><b><font size="4">MAG. </font></b><b><font size="4">MARKO KOPRIVC: </font></b><font size="4">Lepo pozdravljeni, ponovno. </font><br/>
<font size="4">Ugotavljam, da po petih minut odmora Odbor še vedno ni sklepčen in ne more nadaljevati z delom, zato to točko sejo odbora zaključujem. </font><br/>
<font size="4">	Hvala lepa in lep vikend vsem.</font><br/>
<br/>
<b><font size="4">Seja je bila zaključena 3. decembra 2021 ob 9.24.</font></b>
</root>