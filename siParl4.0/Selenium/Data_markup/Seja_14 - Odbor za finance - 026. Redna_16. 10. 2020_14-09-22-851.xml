<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA FINANCE</font></b><br/>
<b><font size="4">26. seja</font></b><br/>
<br/>
<b><font size="4">(16. oktober 2020)</font></b><br/>
</p></div><br/>
<b><font size="4">Sejo je vodil Robert Polnar, predsednik Odbora za finance.</font></b><br/>
<b><font size="4">Seja se je začela ob 11. uri.</font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK ROBERT POLNAR</font></b><font size="4">: Spoštovani gospe in gospodje poslanci, lepo pozdravljeni. </font><br/>
<font size="4">Začenjam 26. redno sejo Odbora za finance. </font><br/>
<font size="4">Obveščam vas, da sta zadržana in se današnje seje ne moreta udeležiti poslanca Matjaž Han in Luka Mesec. Na seji kot nadomestni član s pooblastilom sodeluje poslanec Leon Merjasec namesto poslanke Suzane Lep Šimenko iz Poslanske skupine Slovenske demokratske stranke.</font><br/>
<font size="4">S sklicem seje ste prejeli predlagani dnevni red seje odbora. V poslovniškem roku nisem prejel dodatnih predlogov v zvezi z dnevnim redom, zato ugotavljam, da je sprejet dnevni red kot ste ga prejeli z vabilom. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA - LETNO POROČILO AGENCIJE ZA JAVNI NADZOR NAD REVIDIRANJEM ZA LETO 2019. </font></b><font size="4">V okviru te točke gre za obravnavo poročila, ki ga Vlada pošlje na podlagi 29. člena Zakona o revidiranju. Vabljeni so predstavniki in predstavnice Agencije za javni nadzor nad revidiranjem in Ministrstva za finance. Prejeli smo tudi dodatno gradivo in sicer mnenje Komisije Državnega sveta za gospodarstvo, obrt, turizem in finance z dne 8. 9. 2020. Najprej bo dobila besedo direktorica Agencije, za njo pa še državni sekretar na Ministrstvu za finance.</font><br/>
<font size="4">Za uvod dajem torej besedo direktorici Agencije za javni nadzor nad revidiranjem, gospe Mojci Majič. </font><br/>
<font size="4">Izvolite, prosim.</font><br/>
<br/>
<b><font size="4">MAG. MOJCA MAJIČ: </font></b><font size="4">Najlepša hvala za besedo podpredsednik(?) in lepo pozdravljeni. Želela bi izpostaviti nekaj poudarkov in pa aktivnosti Agencije za javni nadzor nad revidiranjem iz letnega poročila za leto 2019. </font><br/>
<font size="4">Namreč leto 2019 je bilo za agencijo prelomno leto. Ob koncu leta 2018 in pa z veljavnostjo v januarju 2019 je bila sprejeta novela o revidiranju, ki je predstavljal uskladitev z evropsko revizijsko regulativo, namreč po štirih letih uskladitev glede implementacije vseh teh evropskih zahtev. S tem je agencija postala edini nadzorni in regulatorni organ na področju revidiranja in še naprej nadzorni organ na področju ocenjevanja vrednosti, kjer si še delimo to pristojnost, skupaj s Slovenskim Inštitutom za revizijo. Agencija je na področju revidiranja torej pridobila nove pristojnosti. Namreč poleg rednega opravljanja nadzorov nad revizijskimi družbami in pooblaščenimi revizorji, revizijskih družb je bilo po stanju konec preteklega leta 48 in pa število pooblaščenih revizorjev 189, je sedaj agencija pridobila še pristojnost licenciranja pooblaščenih revizorjev in revizijskih družb, vodenje registrov pooblaščenih revizorjev in revizijskih družb, organizacija osnovnega in dodatnega izobraževanja ter sprejemanje hierarhije pravil revidiranja in zagotavljanje prevodov mednarodnih standardov revidiranja. Preteklo leto je bilo za agencijo leto tudi pomembnih sprememb, tako na področju samega revidiranja, same stroke, kot tudi na področju notranjega delovanja agencije, saj je agencija morala vzpostaviti informacijsko podporo za vodenje registra pooblaščenih revizorjev in revizijskih družb, na novo zasnovala spletno stran, vzpostavila informacijsko podporo za elektronsko poročanje revizijskih družb ter elektronsko vodenje dodatnega izobraževanja. Prav tako je v preteklem letu agencija v celoti prenovila in posodila pravilnike in predpise na podlagi določb novele zakona in pa v sredini preteklega leta je bila na Vladi sprejeta tarifa o taksah in nadomestilih, ki je agenciji omogočila delno samostojno financiranje in s tem delno razbremenitev državnega proračuna. Poleg tega je novela zakona za agencijo prinesla še eno pomembno novost in sicer ne samo za agencijo, marveč tudi za širše poslovno okolje in sicer za gospodarske družbe, glede subjektov javnega interesa. Namreč definicija subjektov javnega interesa je razširjena, saj sem spadajo poleg javnih družb bank in pa zavarovalnic, kot je določeno v Zakonu o gospodarskih družbah, so to še pokojninske družbe, družbe zavezane k obvezni reviziji, v katerih ima država in občine skupaj ali samostojno neposredno ali posredno večinski lastniški delež. Tako je bilo na dan konec leta 2019 teh družb 65, ki jih je revidiralo 9 revizijskih družb, z dnem 1. 1. letošnjega pa je na podlagi novele se povečalo število teh subjektov in sicer na 180 družb, ki pa jih revidira 18 revizijskih družb. Za revizorje subjekta javnega interesa je namreč značilno, da imajo precejšnje večje obveznosti, kar se tiče </font><br/>
<br/>
<b><font size="4">2. TRAK: (MK) – 11.05</font></b><br/>
<br/>
<b><font size="4">	</font></b><font size="4">(nadaljevanje) revizorjevega poročanja, poročanja revizijskih komisij in pa pogostejši nadzor agencije. Ta nadzor se opravlja najmanj enkrat na tri leta, med tem, ko pa so precejšnje obveznosti za subjekte javnega interesa, predvsem tiste, ki so z novelo to postale in sicer morajo oziroma so morale oblikovati revizijsko komisijo kot pomemben element korporativnega upravljanja. Z Ministrstvom za gospodarstvo namreč potekajo usklajevanja glede poenotene definicije subjektov javnega interesa, da bi bila ta definicija tako kot je v Zakonu o revidiranju poenotena tudi v Zakonu o gospodarskih družbah. Na podlagi Uredbe o obveznih revizijah za subjekte javnega interesa je agencija pristojna za spoštovanje določb uredbe, kar pomeni, da uredba velja ne samo za revizijske družbe, marveč tudi za revidirane družbe in to velja tudi za revizijske komisije. Tako ima agencija pristojnost nadzora nad učinkovitostjo in pravilno sodelovanje revizijskih komisij, kar je povezano z revidiranjem, in sicer odgovornost glede postopka izbora revizorja, sodelovanje pri pripravi pogodbe med revizorjem in družbo, pregledovanje in spremljanje neodvisnosti revizorja letnega poročila ves čas delovanja revizorja, zagotavljanje dodatnih nerevizijskih storitev, spremljanje uspešnosti revizije, sodelovanje z revizorjem ter poročanje Nadzornemu svetu o rezultatu obvezne revizije. Agencija ima na podlagi določb novele zakona pristojnost tudi začasno odvzeti oziroma prepovedati opravljanje funkcije člana organa vodenja oziroma nadzora, torej tudi člana revizijske komisije. Z implementacijo zahtev direktive pa je agencija postal pristojna tudi za sprejemanje pravil revidiranja in sicer je za to pristojna tudi za prevode mednarodnih standardov revidiranja, ki predstavljajo temeljno pravilo in pa strokovno podlago za delovanje revizijskih družb in pooblaščenih revizorjev, torej smo pristojni za prevod novih objav mednarodne zveze računovodskih strokovnjakov, torej mednarodnih standardov revidiranja, ki so pomembni za kakovostno opravljanje revizij. Poleg tega agencija spremlja tudi potrebe bodisi revizijske stroke, bodisi sprememb lokalne zakonodaje z namenom identificiranja in priprave ustreznih stališč za zagotavljanje nemotenega izvajanja poslov revidiranja. Kot izhaja iz letnega poročila, ki je danes obravnavano so bili namreč vsi cilji agencije, ki si jih je zadala v načrtu dela in pa aktivnosti uresničene, ki so te naloge in pa cilji so namreč potrebni za zagotavljanje kakovosti in razvoja revizijske ter ocenjevalske stroke v Sloveniji. Agencija je tako v letu 2019 prvič v celoti samostojno opravila vse nadzore tako na podlagi določb Zakona o revidiranju kot tudi na podlagi določbe uredbe, glede na to, da smo si prej še delili pristojnost nadzora s Slovenskim inštitutom za revizijo. Agencija pri opravljanju nadzora uporablja evropsko enotno nadzorniško metodologijo CAIM ter smernice CEAOB9. To je namreč združenje nacionalnih organov nadzora nad revidiranjem na ravni Evropske unije. Agencija je skladno z zahtevami uredbe, ki velja za revizorje subjekta javnega interesa v letu 2019 opravila načrtovane nadzore nad kakovostjo dela štirih revizijskih družb, od tega dve BIG 4 in pa 24 pooblaščenih revizorjev. Torej vsi ti revizorji revidirajo subjekte javnega interesa. Skladno z zahtevami Zakona o revidiranju pa je pričela s postopkom nadzora nad dvema revizijskima družbama, ki izvajata obvezne revizije subjektov, ki niso subjekti javnega interesa in pa njihovih pooblaščenih revizorjev. Torej povprečna agencija na leto pregleda 14, približno 14 revizijskih družb, odvisno od njihove velikosti in pa 24 do 26 pooblaščenih revizorjev. To so redni nadzori, ki jih mora agencija opravljati na tri leta, če gre za revizorje subjektov javnega interesa oziroma na 6 let, če gre za revizijske družbe, ki revidirajo druge subjekte. </font><br/>
<font size="4">	Agencija je poleg vseh teh nadzorov opravila tudi tematske preglede KAM, to je ključnih revizijskih zadev, ki morajo biti opredeljene v revizorjevem poročilu za subjekte javnega interesa, tako je analizirala 67 poročil, ki vsebujejo ključne revizijske zadeve s strani 9-ih revizijskih družb. Agencija je v letu 2019 prejela s strani tretjih oseb 6 prijav zoper subjekte nadzora, vse zoper opravljanje kakovosti dela s strani revizijskih družb. Pri petih ni ugotovila kršitev pravil revidiranja, v enem pa na podlagi opravljenega nadzora uvedla postopek za ukrep nadzora. Agencija opravlja nadzor tudi nad Slovenskim inštitutom za revizijo, kjer ima ta javna pooblastila in javna pooblastila jih ima še</font><br/>
<br/>
<b><font size="4">3. TRAK: (MK) – 11.10</font></b><br/>
<br/>
<b><font size="4">	</font></b><font size="4">(nadaljevanje) za opravljanje nadzora nad kakovostjo dela pooblaščenih ocenjevalcev. Vrednosti, skupaj je agencija prejela 15 nadzorniških spisov in na podlagi tega je izrekla en pogojni odvzem, eno odredbo in pa dva opomina pooblaščenim ocenjevalcem vrednosti. Agencija je prav tako pregledala pregledna poročila na podlagi 79. člena novele Zakona o revidiranju. Glede samih nadzornih postopkov pa smo v letu 2019 uvedli dva nadzorna postopka zoper pooblaščene revizorje, pri katerih je obstajal sum kršitve pravil; pri tem moram povedati, da gre za dvofazni postopek, vedno se vsak nadzorni postopek začne s sklepom o začetku postopka, na kar revizor lahko da izjavo in se izreče o razlogih, ki so navedene v sklepu o začetku postopka, na podlagi tega se izda končna odločba. Tako je agencija izdala dva opomina pooblaščenim revizorjem in pa tri odredbe revizijskim družbam. Vse skupaj je bilo v letu 2019 izdanih 22 upravnih aktov iz nadzornega postopka in pa 96 iz licenciranja oziroma izdaje dovoljenj, skupaj je agencija izdala 118 upravnih aktov. Agencija je v preteklem letu obravnavala tudi 11 prekšrkovnih zadev. Glede postopkov pred Upravnim sodiščem pa moram povedati, da je konec leta 2019 pred Upravnim sodiščem bilo v teku še 5 sodnih postopkov, ki so jih vložili subjekti nadzora zoper odločitve agencije in ravno včeraj smo dobili sodbo Upravnega sodišča, ki je odločalo o naši odločbi po treh letih. V teh treh letih, šlo je za preklic pogojnega odvzema, dovoljenja za opravljanje nalog revidiranja, v teh treh letih je pooblaščeni revizor opravljal posle revidiranja in dokler odločba ni pravnomočna tudi se pooblaščenemu revizorju ne more odvzeti dovoljenje. Poleg tega, moram to tudi izpostaviti je bilo tudi na Komisiji Državnega sveta, namreč postopki pred Upravnim sodišče so predolgi glede na to, da dovoljenje tako pooblaščenim revizorjem, prej je potekalo, dve leti je trajalo za ponovno obnovitev dovoljenja, sedaj smo podaljšali na 3 leta. V tem času mnogi revizorji niso podaljšali dovoljenja, tako da v tem času tudi niso bili potem več subjekt nadzora in v tem primeru tudi ni bilo mogoče izreči ustrezne sankcije. Agencija je v letu 2019 izdala tudi 11 dovoljenj za opravljanje nalog pooblaščenega revizorja in pa 84 dovoljenj pooblaščenim revizorjem za podaljšanje dovoljenja za opravljanje nalog pooblaščenega revizorja. </font><br/>
<font size="4">	Morda še nekaj besed o izobraževanju. Agencija je sedaj v celoti pristojna za organizacijo tako osnovnega kot dodatnega izobraževanja. Agencija je opravila javni razpis za to osnovno in pa dodatno izobraževanje. Za osnovno izobraževanje se je kot najugodnejši ponudnik prijavil Slovenski inštitut za revizijo, ki tudi organizira vsa ustrezna izobraževanja z oznako A. Namreč oznake pri izobraževanjih so A in pa B ter C za ostala izobraževanja. Prav tako je agencija potema izdala soglasja tudi 11-ih izvajalcem izobraževanj za ostala izobraževanja, ki imajo oznako B. Prav tako smo v letu, v preteklem letu sprejeli 8 pravilnikov oziroma predpisov, ki so bili potrebi za izvajanje določb zakona. Agencija je analizirala tudi redna mesečna in redna letna poročila revizijskih družb, pri tem niso bile ugotovljene nepravilnosti. Opravljena je bila analiza revizijskega trga. Kot sem uvodoma že omenila opravila prevod mednarodnih standardov revidiranja, tisti, ki so bili objavljeni glede novih sprememb. Prav tako pa je aktivna tudi na mednarodnem področju, članica IFIAR, torej Združenje 55-ih neodvisnih nadzornih organov in pa članica CEOB, torej nacionalnih organov nad revidiranjem na ravni Evropske unije in pa tudi aktivna v petih podskupinah, ki delujejo v okviru evropskega nadzornika. </font><br/>
<font size="4">Še morda nekaj besed o računovodskem poročilu, agencija je po nastanku poslovnega dogodka v preteklem letu realizirala 527 tisoč prihodkov in pa realizirala presežek prihodkov nad odhodki v višini 66 tisoč evrov. Pri tem naj izpostavim to, kar sem tudi že uvodoma, agencija je pridobila iz naslova tarife in pa letnih nadomestil 286 tisoč prihodkov, to je 55 % vseh prihodkov, ki jih realizira agencija in na ta način se razbremeni torej proračun. Presežek, ki ga je agencija ustvarila se bo uporabljal za pokrivanje stroškov amortizacije, investicije iz leta 2019 se je agencija financirala iz realiziranih prihodkov iz naslova letnih nadomestil v višini približno 50 tisoč evrov, nakup programske opreme za vzpostavitev registrov, subjektov nadzora </font><br/>
<br/>
<b><font size="4">4. TRAK: (MK) – 11.15</font></b><br/>
<br/>
<font size="4">(nadaljevanje) in nadgradnjo informacijske podpore ter spletne strani. Toliko zaenkrat z moje strani. Hvala lepa. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala, gospa Majič. </font><br/>
<font size="4">Sprašujem državnega sekretarja na Ministrstvu za finance ali želi besedo? (Da.)</font><br/>
<font size="4">Državni sekretar Peter Ješovnik. Izvolite, prosim. </font><br/>
<br/>
<b><font size="4">MAG. PETER JEŠOVNIK: </font></b><font size="4">Hvala za besedo. </font><br/>
<font size="4">Spoštovani predsednik, spoštovane poslanke in poslanci!</font><br/>
<font size="4">29. člen Zakona o revidiranju v drugem odstavku določa, da Državni zbor Republike Slovenije vsako leto obravnava Letno poročilo Agencije za javni nadzor in revidiranje. Pri izvrševanju svojih nalog si je agencija kot prednostne cilje v letu 2019 zadala predvsem delovanje v korist javnega interesa, izvajanje kvalitativnega javnega nadzora nad revidiranjem in ocenjevanjem vrednosti ob upoštevanju transparentnosti delovanja ter spoštovanja moralnih in etičnih vrednost z namenom ostati učinkovit nadzornik nad revizijsko in ocenjevalsko stroko skladno z evropsko in prenovljeno slovensko zakonodajno ureditvijo. Le visoka kakovost revidiranja in ocenjevanja vrednosti prispeva k urejenemu delovanju finančnih trgov, saj se na ta način povečuje zaupanje v pravilnost računovodskih izkazov. Agencija je z zadnjo spremembo Zakona o revidiranju, ki je stopil v veljavo 12. 1. 2019 na področju revidiranja pridobila nove pristojnosti in naloge, zaradi česar je bilo 2019 za agencijo leto izzivov in pomembnih sprememb, tako na področju revidiranja kot tudi na področju notranjega delovanja same agencije. Potrebovala je vzpostaviti in voditi javni register kot tudi vzpostaviti dodatna izobraževanja pooblaščenih revizorjev, posodobiti spletne strani ter v celoti prenoviti oziroma posodobiti pravilnike in predpise, ki so podlago za spoštovanje zakonskih določb. Želimo si, da bi agencija tudi v prihodnje delovala strokovno in neodvisno ter sledila zahtevam evropske in nacionalne zakonodaje z delovnega področja. Glede obravnavanega Letnega poročila agencije sporočam, da je Minister za finance k Letnemu poročilu agencije za leto 2019 izdal soglasje 9. 4. 2020, saj je bilo pripravljeno v skladu s slovensko zakonodajo. Prav tako so bili v letu 2019 v celoti doseženi vsi zastavljeni cilji agencije, finančni rezultati pa so skladni s pričakovanji. Hvala za pozornost. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala, gospod državni sekretar. </font><br/>
<font size="4">Gospe poslanke, gospodje poslanci odpiram razpravo o predloženem poročilu. Besedo ima poslanec Dušan Verbič. Prosim.</font><br/>
<br/>
<b><font size="4">MAG. DUŠAN VERBIČ (PS SMC):</font></b><font size="4"> Hvala lepa za besedo predsednik. </font><br/>
<font size="4">Spoštovana direktorica, poslanke in poslanci, prav lep pozdrav. </font><br/>
<font size="4">Kar se tiče tega poročila izražam pohvalo za pripravo tega letnega poročila, kajti tisti izmed nas, ki si želi malce pobližje pogledati vsebino je ta poročilo pripravljen tako, da resnično zadovolji nekako tista posamezna morebitna vprašanja ali širši pogled na delo te agencije. Tisto, kar bi pa ob tej priliki izpostavil, pa moram priznati, da osebno zelo zagovarjam in podpiram organ te agencije, predvsem zaradi tega, kajti s to širino, ki je sestavljen dobesedno iz palet vseh tistih, ki so v neki smeri vplivni od regulatorjev do nosilcev finančnega trga, pa če kar omenim Agencijo za trg vrednostnih papirjev, Banka Slovenije, Agencija za zavarovalni nadzor, Slovenski inštitut za revizijo, Ministrstvo za finance, Ljubljanska borza, Ministrstvo za gospodarski razvoj in tehnologije ter univerze tako Ljubljana kot Maribor. To posebno izpostavljam iz enega razloga, kajti ta svet agencije z mojega vidika nekako zagotavlja dve ključni zadevi, in sicer delo strokovnosti agencije, po drugi strani pa člani sveta medsebojno nekako dobro sodelujejo, predvsem glede nadzora, pretoka informacije, ki so sila pomembne na tem kapitalskem trgu v Republiki Sloveniji. Bi pa vseeno imel eno vprašanje spoštovana direktorica, in sicer ali ocenjujeta, da revizijske družbe v Republiki Sloveniji dosledno izvajajo ali če drugače rečem skladno z računovodskimi standardi letna poročila za katero so pooblaščene, kajti v preteklosti so posamezne revizijske družbe v Republiki Sloveniji lahko kar rečem dajale nekako prednost bolj ceni svojih storitev pred strokov standardov stroke revizije. Sigurno pač je to pogojeno z mojo oceno za čas ne tako daleč nazaj dokapitalizacije bank </font><br/>
<br/>
<b><font size="4">5. TRAK: (MK) – 11.20</font></b><br/>
<br/>
<font size="4">(nadaljevanje) v državni lasti. In verjamem in prepričan, da z vašim vodenjem najverjetneje ni več mogoče, da bi se nekaj podobnega zgodilo, da bi revizorji, ki ocenjujejo tako imenovana letna poročila in daje svoje mnenje nekako, da bi zanemarili predvsem stroko in na to delničarje bolj dosledno opozarjali. Tukaj bi prosil, če lahko zgolj samo ene dve besedi in hvala za odgovor. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala, gospod poslanec.</font><br/>
<font size="4">Preden dam besedo gospe direktorici, bi še sam želel izpostaviti dve zadevi. Gospe in gospodje, po sprejemu Zakona o revidiranju smo danes slišali, da je bilo 2019 leto prelomno v delu agencije, zlasti glede obsega pristojnosti in nalog, ki jih je po novem morala začeti opravljati. Ko pogledamo prihodke po načelu denarnega toka in jih primerjamo z letom 2018 potem ugotovimo, da je leta 2018 ustvarila 403 tisoč evrov prihodkov, lansko leto pa že 516 tisoč evrov. Se pravi, da govorimo o rasti za malo manj kot 28 %. V tem času ob vsem obsegu oziroma povečanem obsegu dela se je število zaposlenih povečalo iz 6 na 8 v letu 2019. V letu 2019 je začela veljati tudi tarifa o taksah in nadomestilih. Ta tarifa predstavlja 55 % vseh prihodkov agencije, ki jih je ustvarila v letu 2019 in bi prosil gospa direktorica, če poveste ali je število zaposlenih takšno kot ga imate zdaj zadosti veliko, da lahko sproti opravljate vse zadane naloge? In ali je tarifa o taksah in nadomestilih tako kot je zdaj zasnovana napravljena tako, da vam zagotavlja zadostna razpoložljiva sredstva za delovanje agencije? Ali želi še kdo besedo morda? Če ne, potem dajem besedo direktorici, gospa Majič, izvolite, prosim. </font><br/>
<br/>
<b><font size="4">MAG. MOJCA MAJIČ: </font></b><font size="4">Hvala lepa. </font><br/>
<font size="4">Hvala lepa za nekje moram reči tudi pohvale glede na naše aktivnosti in naše poročilo gospoda Verbiča. Moram reči, da to uvodoma nisem povedala, pa je zdaj gospod predsednik gospod Polnar to izpostavil, agencija ima samo 8 zaposlenih, s tem da smo osmega na podlagi vladnega načrta in dovoljenja oziroma sklepa Vlade pridobili osmo pooblaščeno revizorko šele septembra preteklega leta. Torej vseh skupaj nas je izmed osmih zaposlenih na agenciji šest pooblaščenih revizorjev. Agencija se trudi, da bi opravljala te svoje pristojnosti, primarne pristojnosti in pa poslanstvo, ki ji to nalaga tako Zakon o revidiranju kot tudi uredba o posebnih zahtevah v zvezi z obvezno revizijo. Naš nadzor se opravlja kot sem že tudi povedala v svoji predstavitvi glede na zakonsko določbo 3 oziroma 6-letni cikel. Mi si namreč prizadevamo, da bili te nadzori pogostejši. Veliko je tudi prijav in na podlagi prijave gremo mi v preiskavo določenih poslov, tako poizvemo pri revizijski družbi kot pri prijavitelju. Tako da pri rednih nadzorih, torej 6-letnih oziroma 3-letnih ciklih mi ugotavljamo kakovost dela tako revizijskih družb predvsem glede notranjega obvladovanja kakovosti dela na podlagi mednarodnih standardov revidiranja pri posameznih pooblaščenih revizorjih pogledamo določene revizijske spise, spet gremo glede na analizo tveganj ali gre za pomembno družbo, subjekt javnega interesa oziroma določeno tudi tvegano družbo, mogoče tudi večkrat omenjeno v medijih. Vsi revizorji in revizijske družbe morajo delovati skladno s pravili revidiranja, torej mednarodnimi standardi revidiranja in posredno preko pregleda revizijske dokumentacije, torej revizijskih spisov, mi tudi posredno pregledujemo oziroma nadziramo pravilnost delovanja skladno s primernim okvirom računovodskega okvira torej ali delujejo oziroma so računovodski izkazi pripravljeni skladno z mednarodnimi standardi računovodskega poročanja oziroma slovenskimi računovodskimi standardi. Če se ugotovijo določene nepravilnosti oziroma neskladnosti, začnemo s postopkom nadziramo. </font><br/>
<br/>
<b><font size="4">6. TRAK: (MK) – 11.25</font></b><br/>
<br/>
<font size="4">(nadaljevanje) Mi namreč zdaj s temi pogostejšimi nadzori prizadevamo, ko pripravimo poročilo damo tudi določene ugotovitve priporočila revizijske družbe in revizorji morajo podatki akcijski načrt, kdaj določene neskladnosti s pravili revidiranja odpravijo. Če pa se ugotovi evidentna kršitev pravil revidiranja začnemo s postopkom revidiranja. Torej glede na vse povedano, glede na to dosedanjo prakso nadzorniško, glede na to, da imamo tudi v celoti nadzor sedaj nad vsemi revizijskimi družbami si prizadevamo, da bi revizorji ravnali skladno, vestno, pravilno z mednarodnimi standardi revidiranja, sicer vedo drugače, da sledi določana sankcija. Število ukrepov sicer moram reči, da se je nekoliko zmanjšalo, vendar ravno s temi priporočili in s tem neposrednim stalnim nadzorom tako na podlagi neposrednega nadzora onside, kot tudi offside spremljanje letnih poročil lahko zagotavljamo ni pa tudi naše temeljno poslanstvo in ambicija je, da bi bile revizije kakovostno opravljene. Predvsem tudi zelo spremljamo, ko gledamo kakovost dela revizorja letna poročila, kako se je revizor opredelil do razkritij v letnih poročilih, če ne se to potem tudi ustrezno opozori oziroma tudi poda določeno kršitev. V zvezi s sodelujemo tudi oziroma se medsebojno obveščamo informiramo z Agencijo za trg vrednostnih papirjev, prav tako z Agencijo za zavarovalni nadzor, kateri subjekti javnega interesa bodisi banke, zavarovalnice, tudi z Banko Slovenije sodelujemo bi bile lahko tvegane in pa v takem primeru primerne za pregled s strani revizorja oziroma določene revizijske družbe. </font><br/>
<font size="4">Kar pa zadeva vprašanja gospoda Polnarja. Število zaposlenih, ja je premajhno. Mi smo že, ko je bila agencija ustanovljena in ko smo v bistvu postajali od vsega začetka že v bistvu organizacijsko, tehnično, kadrovsko in strokovno podlago za delovanje agencije sem nekje opredelila število 10, ki naj bi bilo nekje primerno za delovanje agencije, vendar vsako leto prosimo za povečanje števila zaposlenih. Lani smo tudi prosili za dva, dobili smo enega zaposlenega pooblaščenega revizorja, tako da to je problem, ampak to smo del kadrovskega vladnega načrta, ki velja torej za vse javne uslužbence in pač sprejemamo takšno prakso. Je pa res, da ponovno, vedno izpostavljamo to potrebo. Ker bi želeli večkrat opravljati nadzore, torej ne samo redne cikle 3, 6-letne, ampak tudi večkrat biti prisoten predvsem v večjih revizijskih družbah, recimo prvih deset družb, da bi se tudi pregledala mogoče določena bolj tvegana področja. Revizijske družbe in revizorji morajo čutiti prisotnost ves čas prisotnost nadzornika in na ta način se tudi zagotavlja tudi z našimi priporočili, ukrepi se naj bi zagotavljala večja kakovost revidiranja, kar je torej skrb za vse, torej za celotno poslovno oziroma gospodarsko okolje. Tarifa nam je sicer omogočila to samostojno financiranje, za kar smo se tudi dolgo časa prizadevali, vendar pa znesek oziroma kar se samega letnega nadomestila tiče, ki je v višini 0,9 % prihodkov od revizijskih družb, moram reči, da se prihodki tudi revizijskih družb manjšajo, vendar zaenkrat ne razmišljamo o spremembi višine tarife, ker bi pač to predstavljajo tudi dodatno obremenitev, ampak na dolgi rok bo pa treba razmisliti tudi o povečanju letnega nadomestila ali pa morda, ne samo revizorje, morda tudi revidirane družbe oziroma subjekte javnega interesa, vendar to je vedno stvar pogajanj, katera je primerna višina za opravljanje nadzora, torej s strani nadzornika oziroma tudi napram nadzorovanih subjektov. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala lepa. </font><br/>
<font size="4">Zaključujem razpravo in ugotavljam, da se je Odbor za finance seznanil z letnim poročilom Agencije za javni nadzor nad revidiranjem za leto 2019. </font><br/>
<br/>
<font size="4">Na ta način končujem to točko dnevnega reda. Gospe Majič se zahvaljujem za udeležbo. </font><br/>
<br/>
<font size="4">Mi pa prehajamo na </font><b><font size="4">2. TOČKO DNEVNEGA REDA – ZAHTEVA VRHOVNEGA SODIŠČA REPUBLIKE SLOVENIJE ZA OCENO USTAVNOSTI PRVEGA ODSTAVKA 18. ČLENA ZAKONA O OBVEZNIH ZAVAROVANJIH V PROMETU. </font></b><font size="4">Ustavno sodišče je Državnemu zboru posredovalo zahtevo za oceno ustavnosti in določilo 30-dnevni rok za »izjavitev« Državnega zbora glede omenjene zahteve.</font><br/>
<br/>
<b><font size="4">7. TRAK: (MK) – 11.30</font></b><br/>
<br/>
<font size="4">(nadaljevanje) Odboru sta bili v zvezi z zahtevo posredovani mnenje Vlade in Zakonodajno-pravne službe, zato so izpolnjeni poslovniški pogoji za obravnavo, v skladu z 265. členom Poslovnika Državnega zbora bo odbor kot matično delovno telo podal svoje mnenje. K obravnavi so vabljeni predstavniki Ministrstva za finance in Zakonodajno-pravne službe. </font><br/>
<font size="4">Za uvod dajem besedo predstavnici Zakonodajno-pravne službe, to je gospa Saša Bricelj Podgornik. Izvolite, prosim. </font><br/>
<br/>
<b><font size="4">MAG. SAŠA BRICELJ PODGORNIK: </font></b><font size="4">Hvala lepa za besedo.</font><br/>
<font size="4">Vrhovno sodišče je vložilo zahtevo za oceno ustavnosti prvega odstavka 18. člena Zakona o obveznih zavarovanjih v prometu. Iz zahteve za oceno ustavnosti izhaja, da se izpodbija določba, ki opredeljuje kritje odškodninskih zahtevkov Zavoda za pokojninsko in invalidsko zavarovanje, za sorazmerni del prispevkov za pokojninsko in invalidsko zavarovanje, kar se določi v kapitaliziranem znesku glede na preostalo delovno dobo in starost poškodovanca, ki sta potrebni za pridobitev pravice do starostne pokojnine, vendar šele po poplačilu odškodninskih zahtevkov ostalih oškodovancev in do višine zavarovalne vsote. V zvezi s to zahtevo smo pripravili mnenje kot podlago za odgovor Državnega zbora Ustavnemu sodišču in v njem navajamo argumente, ki izkazujejo, da so očitki vlagatelja zahteve neutemeljeni in da je izpodbijanja zakonska ureditev ni v neskladju z Ustavo. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala lepa. </font><br/>
<font size="4">Ali želite besedo gospod državni sekretar? (Da.)</font><br/>
<font size="4">Izvolite, gospod Peter Ješovnik, prosim. </font><br/>
<br/>
<b><font size="4">MAG. PETER JEŠOVNIK: </font></b><font size="4">Hvala za besedo.</font><br/>
<font size="4">Spoštovani predsednik, spoštovane poslanke in poslanci. Na današnji seji predstavljamo mnenje, ki ga je sprejela Vlada v zvezi z zahtevo Vrhovnega sodišča za oceno ustavnosti prvega odstavka 18. člena Zakona o obveznih zavarovanjih v prometu. Zahteva za oceno ustavnosti se nanaša na del določbe 18. člena, ki določa pravico zavoda do sorazmernega dela prispevkov za pokojninsko in invalidsko zavarovanje glede na preostalo delovno dobo in starost poškodovanca ter za katero Vrhovno sodišče meni, da ne izpolnjuje kriterija jasnosti in pomenske odločnosti predpisov. Nadalje Vrhovno sodišče tudi navaja, da iz določbe ni jasne narave terjatve in sicer ali gre za javno dajatev ali odškodninsko izravnavo. Vlada meni, da določba prvega odstavka 18. člena Zakona obveznih zavarovanjih ni v nasprotju z Ustavo. Iz te določbe namreč izhaja, da so z zavarovanjem avtomobilske odgovornosti kriti tudi odškodninski zahtevki zavodov nastali v skladu s predpisi o zdravstvenem zavarovanju ter sorazmerni del prispevkov za pokojninsko in invalidsko zavarovanje, kar se določi v kapitaliziranem znesku glede na preostalo delovno dobo in starost poškodovanca, ki sta potrebni za pridobitev pravice do starostne pokojnine, vendar šele po poplačilu odškodninskih zahtevkov ostalih oškodovancev in do višine zavarovalne vsote. Namen ZOZP je, da se povrne škoda direktnim oškodovancem v prometni nesreči, pravica Zavoda za zdravstveno in pokojninsko zavarovanje je subsidiarna. Na podlagi navedenega gre torej za odškodninske zahtevke in ne za javno dajatev. Po mnenju Vlade je zakon omejil pravico zavodov do škode na določene primere, prav tako tudi jasno določa pravico do sorazmernega dela prispevkov glede na preostalo delovno dobo poškodovanca. Na podlagi navedenega predlagam, da mnenje Vlade podprete. Hvala za pozornost. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala lepa. </font><br/>
<font size="4">Gospe poslanke, gospodje poslanci, predlagam, da odbor razpravlja in odloča o naslednjem predlogu mnenja odbora: Odbor se strinja z mnenjem Zakonodajno-pravne službe z dne 28. septembra 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije. Odpiram razpravo. Poslanec Dušam Verbič, prosim.</font><br/>
<br/>
<b><font size="4">MAG. DUŠAN VERBIČ (PS SMC): </font></b><font size="4">Hvala lepa za besedo predsednik. </font><br/>
<font size="4">Takoj uvodoma podpiram tako mnenje Vlade kot tudi Zakonodajno-pravne službe Državnega zbora, ki trdita, da so očitki Vrhovnega sodišča neutemeljeni ter da izpodbijana odločba Zakona o obveznih zavarovanjih v prometu ni v neskladju z Ustavo. Samo nekaj besed še. Odločitev Vrhovnega sodišča je pravzaprav z mojega zornega kota nerazumljiva, predvsem glede dejstva, da je takšna določba tega 18. člena vključena v ravnokar citirani zakon že od njegove uveljavitve od davnega leta 1994.</font><br/>
<br/>
<b><font size="4">8. TRAK: (MK) – 11.35</font></b><br/>
<br/>
<font size="4">(nadaljevanje) In v bistvu Vrhovno sodišče po 26-ih letih oporeka odškodninskim zahtevkom javne pokojninske in zdravstvene blagajne, ki jih ta naslavlja oziroma uveljavlja od zavarovalnic v primeru zdravljena telesnih poškodb, smrti ali težje poškodbe ponesrečenca v prometni nesreči zaradi katere ta ni več zmožen za delo. In v kolikor bi zahteva Vrhovnega sodišča uspela, bi bile na boljšem zavarovalnice oziroma razveljavitev tega člena bi izboljšale zgolj poslovne rezultate zavarovalnic, saj bi se zmanjšali škodni zahtevki oziroma izplačane škode. Zgolj samo po, nekako načeloma po podatkih agencije so te v letu 2019 pobrale okoli 226 milijonov evrov čiste premije in izplačale okoli 139 milijonov škod iz naslova zavarovanje avtomobilske odgovornosti. In ne morem tukaj, da ne izpostavim naslednje. Ali ni to morda indic, da sodišče kot samostojna in neodvisna veja oblasti je v tem primeru naklonjena eni od gospodarskih družb na prostem trgu. In zato prav gotovo zelo podpiram mnenje Zakonodajno-pravne službe. Hvala lepa. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala, gospod poslanec.</font><br/>
<font size="4">Zaključujem razpravo in prehajamo na odločanje o predlogu mnenja: »Odbor se strinja z mnenjem Zakonodajno-pravne službe z dne 28. septembra 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.« Glasujemo. </font><br/>
<font size="4">Kdo je za? (11 članov.) Kdo je proti? (Nihče.)</font><br/>
<font size="4">Ugotavljam, da je mnenje sprejeto. </font><br/>
<br/>
<font size="4">S tem zaključujem to točko dnevnega reda.</font><br/>
<br/>
<font size="4">Prehajamo na </font><b><font size="4">3. TOČKO DNEVNEGA REDA – TO JE ZAHTEVA BANKE SLOVENIJE ZA OCENO USTAVNOSTI 31-IH ČLENOV. </font></b><font size="4">Moram zaradi magnetograma prebrati zaporedne številke  vseh členov, tako da prosim vas za malo potrpljenja. </font><b><font size="4">TO SE PRAVI GRE ZA OCENO USTAVNOSTI 4., 5., 6., 7., 10., 11., 12., 13., 14., 15., 16., 17., 18., 19., 20., 21., 22., 23., 24., 25., 27., 28., 29., 35., 36., 37., 38., 40., 41., 43. IN 44. ČLENA ZAKONA O POSTOPKU SODNEGA IN IZVENSODNEGA VARSTVA NEKDANJIH IMETNIKOV KVALIFICIRANIH OBVEZNOSTI BANK TER 350.A ČLENA ZAKONA O BANČNIŠTVU,</font></b><font size="4"> se pravi to zahtevo za oceno ustavnosti je vložila Banka Slovenije. Ustavno sodišče je Državnem zboru posredovalo zahtevo za oceno ustavnosti in določilo 60-dnevni rok za izjavitev Državnega zbora glede omenjene zahteve. Odboru sta bili v zvezi z zahtevo za oceno ustavnosti posredovani mnenji Vlade in Zakonodajno-pravne službe, zato so izpolnjeni poslovniški pogoji za obravnavo. V skladu z 265. členom Poslovnika Državnega zbora bo Odbor kot matično delovno telo podal svoje mnenje. Vabljeni so predstavniki Ministrstva za finance in Zakonodajno-pravne službe. </font><br/>
<font size="4">Za začetek pa bo dobila besedo predstavnica Zakonodajno-pravne službe, gospa Sonja Bien Karlovšek. Prosim. </font><br/>
<br/>
<b><font size="4">MAG. SONJA BIEN KARLOVŠEK: </font></b><font size="4">Hvala za besedo. </font><br/>
<font size="4">Kot je bilo že povedano Banka Slovenije izpodbija ustavnost skoraj celotnega zakona, pri čemer je Ustavno sodišče s sklepom z dne 5. marca 2020 do končne odločitve zadržalo izvrševanje tega zakona v celoti. V mnenju smo odgovorili na vse navedbe iz zahteve in na vlogo Banke Slovenije z dne 22. julija 2020, ki jo je Ustavno sodišče poslalo v odgovor naknadno. </font><br/>
<br/>
<b><font size="4">9. TRAK: (MK) – 11.40</font></b><br/>
<br/>
<font size="4">(nadaljevanje) V mnenju smo predstavili argumente, ki ji lahko Državni zbor uveljavlja pred Ustavnim sodišče. V zvezi z izpodbijanim 350.a členoma Zakona o bančništvu smo pojasnili, da je Ustavno sodišče že v odločbi z dne 19. oktobra 2016 ugotovilo iz katerih razlogov je bil 350.a člen Zakona o bančništvu v neskladju z Ustavo in med temi razlogi ni našlo razloga, ki ga uveljavlja Banka Slovenije v tej zahtevi in sicer kršitev prepovedi monetarnega financiranja in neodvisnosti Banke Slovenije. Banka Slovenije se v zahtevi sklicuje tudi mnenja Zakonodajno-pravne službe Državnega zbora, ki so bila podana v zakonodajnem postopku v zvezi z Zakonom o postopku sodnega in izvensodnega varstva nekdanjih imetnikov kvalificiranih obveznosti bank, zato smo v mnenju predstavili stališča, ki so v zakonodajnem postopku prevladala in odgovarjajo na navedbe vlagateljice zahteve. To so v glavnem stališča oziroma navedbe glede kršitve prepovedi monetarnega financiranja in izvensodnega varstva imetnikov kvalificiranih obveznosti bank. V zvezi z določbami o dostopu do zaupnih podatkov smo v mnenju izpostavili, da so te določbe namenjene učinkovitemu zagotavljanju pravic do sodnega varstva in da so z njimi vzpostavljena ustrezna varovala, ki preprečujejo neupravičeno in prekomerno razkritje podatkov. Odgovorili smo tudi na ostale navedbe, ki se nanašajo po oceni Zakonodajno-pravne službe na primernost zakonske ureditve in bi lahko prepuščene ustrezni ustavnoskladni razlagi sodišč, ki bi izvajala ta postopek oziroma niso utemeljene zato, ker so v nasprotju s stališči Ustavnega sodišča izražena v obrazložitvi odločbe, s katero je ugotovilo neustavnost 350.a člena Zakona o bančništvu. Hvala. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala lepa. </font><br/>
<font size="4">Besedo dajem zdaj predstavniku Ministrstva za finance. Ni potrebno. To pomeni, da na tem nivoju zdaj zaključujemo uvodne predstavitve. Predlagam članicam in članom odbora, da razpravljamo in odločamo o naslednjem predlogu mnenja odbora: Odbor se strinja z mnenjem Zakonodajno-pravne službe z dne 3. septembra letošnjega leta ter ji predlaga, da ob smiselno uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.</font><br/>
<font size="4">Odpiram razpravo. Poslanec Dušan Verbič, prosim. </font><br/>
<br/>
<b><font size="4">MAG. DUŠAN VERBIČ (PS SMC):</font></b><font size="4"> Še enkrat hvala lepa predsednik. </font><br/>
<font size="4">Takoj uvodoma v celoti in popolnoma se strinjam s pravkar povedanim in tudi priloženim stališčem Zakonodajno-pravne službe in takoj v nadaljevanju naslednjo besedo. Sem trdno na stališču, da ni moč pristati na argumentacijo Banke Slovenije, da je protiustavnih kar 23 členov zakona. Še enkrat ponovim, zakon vsebuje 49 členov, v tej njihovi pobudi, predlogu pa se nekako na protiustavnost sklicuje kar 31 členov. Mislim, da si vsak od nas lahko svoje misli o čem je namen. Glede na zelo problematičnost vsebine pa menim, da glede oddaljenosti vzroka, da želi Banka Slovenije ustavno presojo zakonu o tem tako imenovanem, če skrajšam podrejencih je vseeno potrebno nekaj besed. V letu 2013 je Banka Slovenija sprejela odločitev, da se dokapitalizacija bank v državni lasti dokapitalizirala tudi z vrednostnimi papirji, ki so bili v lasti fizičnih in pravnih oseb. Število teh lastnikov je tam okoli 100 tisoč, praviloma slovenskih državljanov. Ta odločitev Banke Slovenije se je kasneje izkazala, da je lahko sporna, zato je Ustavno sodišče v letu 2016 odločilo, da je potrebno sprejeti poseben zakon, ki bi odpravil onemogočanje nekdanjih lastnikov vrednostnih papirjev sodno varstvo njihovih pravic. Cerarjeva Vlada do leta 2018 ni uspela realizirati odločitev Ustavnega sodišča zaradi različnih razlogov </font><br/>
<br/>
<b><font size="4">10. TRAK: (MK) – 11.45</font></b><br/>
<br/>
<font size="4">(nadaljevanje) tako na strani Banke Slovenije in če sem konkreten tudi različnih lobistov ali lobijev. Je pa sprejela ta zakon Šarčeva Vlada in to s členi, na katere smo nekateri poslanci v tem Državnem zboru opozarjali na vgrajene pasti v posameznih členih. In navzlic temu je koalicija predsednika Šarca sprejela zakon s spodnjimi členi, ki predvsem Banki Sloveniji daje veliko priložnost, da z raznimi pravnimi sredstvi izpodbija zakon in onemogoča razlaščencem uveljaviti kot že omenjeno pravico so sodnega varstva. In tukaj se moram malce dotakniti, ko v teh dneh je veliko govora o samostojnosti in neodvisnosti institucij v Republiki Sloveniji in prav gotovo je tukaj tema ali vsebina Banka Slovenije. Nesporno je Banka Slovenije samostojna institucija, v katero se ne sme vmešavati ne izvršilna, ne zakonodajna veja oblasti. Pojavi pa se vprašanje, kaj če ta Banka Slovenije sprejme sporno, pa če sem zelo grob, lahko rečem napačno odločitev, kdo pa nosi odgovornost. Po stari praksi v Sloveniji desetletja nihče. Preprosto breme takih odločitev se naprti davkoplačevalcem. Ali je v tem primeru podrejenih vrednostnih papirjev kaj drugače? Nič. Celo tedanji guverner Banke Slovenije, ki je bil nosilec morebitne sporne odločitve Banke Slovenije si je dobesedno za nagrado zagotovil odlično mesto v Evropski centralni banki in ob vstopu si zagotovil še dobro nadomestilo, kar se tiče odpravnine. In smo spet pri tem, da tudi za Banko Slovenije velja tisto v tem Državnem zboru že nekajkrat izrečeno nad samostojnimi, neodvisnimi institucijami je zgolj modro nebo in nihče drug. Konkretno pri Banki Slovenij v tej zadevi pa lahko še rečem, da se celo skriva pod plaščem stališča ali stališč ali dopisov Evropske centralne banke. </font><br/>
<font size="4">Nekaj besed, kar se tiče vsebine samega zakona. Že vsebina zakona…</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Kolega Verbič, morda bi govorili izključno o mnenju. </font><br/>
<br/>
<b><font size="4">MAG. DUŠAN VERBIČ (PS SMC): </font></b><font size="4">Ja. Kar se tiče, kar se neposredno navezuje na posamezne člene od 3. in tako naprej do 49., ki tudi mnenje Zakonodajno-pravne službe se dotika, prav gotovo so te tako imenovane spornosti tako imenovanih pavšalov, da ne govorim potem tudi povračila stroškov in podobno. Lahko samo rečem, kar se tiče tega mnenja, da zelo kompleksno in podrobno praktično utemeljuje, da so posamezne določbe tega zakona dobesedno niso bile zapisane tako, da bi lahko tako imenovani razlaščenci v nekem razumnem roku prišli do tako imenovanih pravice, ki omogoča sodno varstvo. In tukaj je največji problem. Lahko bi še bistveno več v zvezi s tem se dotikal, vendar menim, da člani Odbora za finance smo si podrobno pogledali posamezne obrazložitve ZPS in jih na tem mestu prav gotovo ne bi ponavljal. Moram pa vseeno reči še naslednje za zaključek. Dejstvo je, da ta tematika, kar se tiče razlaščencev vrednostih papirjev se izkazuje, da Banka Slovenije ne samo, da v tem primeru s konkretnimi členi nekako ovira ta postopek vključno tudi s tem in mislim, da je prav, da se člani odbora tega zavedamo tudi glede revizije Računskega sodišča, ki je v tem kontekstu tudi povezano. </font><br/>
<br/>
<b><font size="4">11. TRAK: (MK) – 11.50</font></b><br/>
<br/>
<font size="4">(nadaljevanje) To pomeni, da po eni strani Banka Slovenije javnosti prikazuje, da želi rešiti ta problem s svojimi dejanji vključno tudi z vložitvijo predloga za izpodbijanje 31-ih členov tega zakona je pa popolno diametralna, zato z velikim zadovoljstvom podpiram mnenje Zakonodajno-pravne službe in upam, da se bo ta zadeve čim prej rešila na pristojnem Ustavnem sodišču. Hvala lepa. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala gospod poslanec.</font><br/>
<font size="4">Zaključujem razpravo in prehajamo na odločanje o predlogu mnenja odbora: »Odbor se strinja z mnenjem Zakonodajno-pravne službe z dne 3. septembra 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije.« Glasujemo. </font><br/>
<font size="4">Kdo je za? (13 članov.) Kdo je proti? (Nihče.)</font><br/>
<font size="4">Ugotavljam, da je mnenje sprejeto. </font><br/>
<br/>
<font size="4">S tem zaključujem to točko dnevnega reda in 26. sejo Odbora za finance. </font><br/>
<br/>
<font size="4">Gospe kolegice in kolegi, obveščam vas, da bomo 20. oktobra naslednji teden imeli naslednjo sejo Odbora za finance ob 14. uri, na kateri bomo obravnavali proračunske dokumente. Vabilo bo odšlo iz pisarne Odbora za finance danes. Toliko vas vnaprej obveščam. Redna seja Državnega zbora v torek bo, je predvidena za približno 300 minut, potem bo prekinjena in ob 14. uri bomo imeli sejo Odbora za finance. </font><br/>
<font size="4">Toliko vnaprej za lažje planiranje ravnanja v prihodnjem sicer z delom natrpanem tednu. Hvala lepa. </font><br/>
<br/>
<b><font size="4">Seja se je končala 16. oktobra 2020 ob 11.52.</font></b>
</root>