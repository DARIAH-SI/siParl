<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>129. seja</b><br/>
<br/>
<b>(11. februar 2022)</b></p></div><br/>
<br/>
<b>Sejo je vodila Tina Heferle, podpredsednica Državnega zbora. </b><br/>
<b>Seja se je začela ob 10.01.</b><br/>
<br/>
<b>	PODPREDSEDNICA TINA HEFERLE:</b> kolegice in kolegi, lepo pozdravljeni! <br/>
Začeli bomo s 129. sejo Kolegija. Včeraj vam je bilo z dopisom posredovano dodatno gradivo k 2. točki dnevnega reda, preden pa začnemo, vas obveščam še o nadomeščanju; jaz nadomeščam kolega Braneta Golubovića, mag. Marko Koprivc pa nadomešča kolega Matjaža Hana.<br/>
<br/>
Prehajamo na <b>1. TOČKO DNEVNEGA REDA – OBRAVNAVA PREDLOGOV ZA OBRAVNAVO PREDLOGOV ZAKONOV PO NUJNEM POSTOPKU.</b><br/>
Predlog ste prejeli s sklicem kolegija. Kolegij bo razpravljal in glasoval o štirih predlogih Vlade za obravnavo predlogov zakonov po nujnem postopku.<br/>
Prvi, najprej bomo glasovali in razpravljali o predlogu, da Državni zbor po nujnem postopku obravnava Predlog zakona o ukrepih za omilitev posledic dviga cen energentov v gospodarstvu in kmetijstvu.<br/>
Želi besedo… Prosim? Vse okej.<br/>
Najprej dam besedo predstavnici Vlade, namestnici generalnega sekretarja Vlade, mag. Petri Marolt Vajda.<br/>
Izvolite.<br/>
<br/>
<b>MAG. PETRA MAROLT VAJDA:</b> Hvala za besedo.<br/>
Vlada predlaga Državnemu zboru, da se predlog zakona obravnava po nujnem postopku, da se preprečijo težko popravljive posledice za delovanje države. Zaradi visokih cen na trgu energentov in povišanja cen mineralnih gnojil, je potrebna hitra pomoč gospodarstvu in kmetijstvu. Predlagani zakon tako določa začasne ukrepe, določa se obseg upravičencev, določitev metodologije pogojev in postopek dodelitve pomoči. Pomoč se dodeljuje tudi skladno z zakonodajo EU.<br/>
Hvala.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Odpiram razpravo. K besedi se je prijavila gospa Maša Kociper.<br/>
Izvolite.<br/>
<br/>
<b>MAŠA KOCIPER (PS SAB):</b> Ja, hvala lepa podpredsednica.<br/>
Jaz bom ta predlog sicer podprla, ampak za javnost pa povem, da zelo zamuja Vlada z tem predlogom. Ni res, da prej ne bi mogli pripravit tega zakona. Smernice Evropske komisije in primeri dobre prakse z Evropske unije so znani že od oktobra, zdaj pa, oktober, november, december, januar, februar, skoraj 5 mesecev za tem pa ste se vi zbudili in glej za zlomka, zakon je zasnovan tako, da bodo ljudje dobili neke pomoči ravno malo pred volitvami. Tako da, to je spet ena gesta, za katero se človek vpraša, ali je bolj namenjena politični promociji in dobivanju dodatnih točk pred volitvami ali je res namenjena pomoči ljudem in gospodarstvu, ampak, v opoziciji smo opozarjali že mnogo pred tem, da je to treba naredit in seveda, zdaj bom zakon podprla, ampak vseeno, zelo, zelo zamujate.<br/>
Hvala.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Želi še kdo besedo? (Ne.) Če ne, prehajamo na glasovanje.<br/>
<br/>
Predlog sklepa se glasi: »Predlog zakona o ukrepih za omilitev posledic dviga cen energentov v gospodarstvu in kmetijstvu se obravnava po nujnem postopku.« Glasujemo.<br/>
Kdo je za? (Vsi, razen Levica.)<br/>
Ugotavljam, da je sklep sprejet.<br/>
<br/>
Prehajamo na obravnavo predloga Vlade, da Državni zbor po nujnem postopku obravnava Predlog zakona o interventnih ukrepih za podporo trgu dela.<br/>
Želi besedo predstavnica Vlade? (Da.)<br/>
Izvolite.<br/>
<br/>
<b>MAG. PETRA MAROLT VAJDA:</b> Hvala lepa.<br/>
Vlada predlaga, da se Predlog zakona o interventnih ukrepih za podporo trgu dela obravnava po nujnem postopku. Namen zakona je reševanje oziroma preprečevanje posledic pomanjkanja delovne sile zaradi obsežnih bolniških odsotnosti zaradi epidemije in odsotnosti zaradi karanten, kar podjetjem otežuje organizacijo delovnega procesa in posledično lahko tudi privede do motenj v oskrbovalnih verigah.<br/>
<br/>
<b>PODPREDSEDNICA TINA HEFERLE: </b>Hvala lepa.<br/>
Odpiram razpravo. Želi kdo besedo?<br/>
<br/>
<b>2. TRAK: (VP) 10.05</b><br/>
<br/>
<b>	</b>(nadaljevanje)  Če ne, prehajamo na glasovanje. <br/>
	Predlog sklepa se glasi: »Predlog Zakona o interventnih ukrepih za podporo trgu dela se obravnava po nujnem postopku«.<br/>
	Kdo je za? (PS LMŠ, PS Konkretno, PS IMNS, PS NSi, PS SNS, PS DeSUS, PS SDS, PS NeP in PS SAB.) Proti? (PS Levica.)<br/>
	Ugotavljam, da je sklep sprejet. <br/>
<br/>
	Prehajamo na obravnavo predloga Vlade, da Državni zbor po nujnem postopku obravnava predlog Zakona o nujnih ukrepih za omilitev posledic zaradi vpliva visokih cen energentov.<br/>
	Ponovno besedo dajem predstavnici vlade.<br/>
	Izvolite.<br/>
<br/>
	<b>MAG. PETRA MAROLT VAJDA:</b> Hvala lepa.<br/>
	Tudi ta zakon predlagamo, da se obravnava po nujnem postopku predvsem zato, da se čim prej zagotovi pomoč prebivalstvo, katerih materialno stanje je zaradi podražitev energentov ogroženo. Epidemija in povečanje cen energentov močno vpliva na materialni in socialni položaj prebivalstva. Povečale so se stiske predvsem najranljivejšemu delu prebivalstva, zato je vlada pripravila predlog zakona, ki določa začasne ukrepe na področju energetike, socialnega varstva in pravic iz javnih sredstev. Med ukrepe sodi solidarnostni dodatek, oprostitev plačila prispevka za zagotavljanje podpor proizvodnji električne energije in znižanje tarifnih postavk za obračunsko moč.<br/>
	Hvala.<br/>
<br/>
	<b>PODPREDSEDNICA TINA HEFERLE: </b>Hvala lepa. <br/>
	Odpiram razpravo. K besedi se je prijavil najprej dr. Tašner Vatovec.<br/>
	Izvolite.<br/>
<br/>
	<b>DR. MATEJ TAŠNER VATOVEC (PS Levica): </b>Najlepša hvala, podpredsednica. <br/>
	Zdaj vlada pravi, da so se seveda te potrebe pojavile pri najranljivejših prebivalcih, kar je seveda res. In res je tudi, da pač ta zakon zamuja vsaj 4 do 5 mesecev, odkar so dejansko nastale težave z dražitvijo energentov in seveda tudi predvsem v tem zimskem času ogrevanja. Vi prihajate zdaj, ko bo sezone počasi konec. Izplačila tik pred volitvami tako, da cilj je jasen. <br/>
	Seveda pa bode v oči, da je ta zakon napisan na tak način, da je popolnoma v nasprotju s tem, kar bi naj dosegel. Vi pravite, da najranljivejši potrebujejo to podporo, seveda se strinjamo, po drugi strani pa bodo nekateri ministri deležni teh energetskih voucherjev, ker ste pač vezali na število otrok tudi upravičence do te podpore. Tako, da kar se tega tiče, je ta zakon zgrešen, ker ne upošteva, kdo so najranljivejši, kdo so tisti, ki bi jim država morala nameniti to podporo. Tako, da upam, da bomo uspeli z amandmaji in popravki to spremeniti v tem zakonu. Je pa dejstvo, da je v bistvu ravno ta situacija pokazala, kakšen odnos ima ta vlada do ljudi. Malo ji je mar, tej vladi, za dejanske stiske ljudi, ampak ves čas delujete na neki predpostavki všečnosti in teh nekih poceni piar trikov. Ampak mislim, da to ljudje že razumejo. <br/>
	Sicer se bom vzdržal pri nujnem postopku, mislim pa, da je ta zakon potrebno korenito popraviti, če želimo, da služi ljudem ne pa recimo štirim, petih ministrom te vlade. <br/>
<br/>
	<b>PODPREDSEDNICA TINA HEFERLE: </b>Hvala lepa. <br/>
	Naprej besedo dajem gospe Maši Kociper.<br/>
	Izvolite.<br/>
<br/>
	<b>MAŠA KOCIPER (PS SAB): </b>Hvala lepa.<br/>
	Moja pripomba pri tem zakonu je enaka kot pri prvem. Vlada zelo, zelo zamuja. Tudi, tako kot je rekel že kolega, tudi pri tem zakonu bi se dalo odreagirati že 4 mesece prej. Predvsem pa tudi nas v SAB moti, da se ni naredila neka analiza tega, kdo je dejansko s to energetsko krizo prizadet in da bi se pomoč potem namenila res samo tem. Ta analiza ni neka jedrska znanost. Znano je točno, kdo in kje so tisti, ki so prizadeti. Velika skupina državljanov je taka, ki sploh ni prizadeta, ker imajo ceno elektrike, ki se ni spremenila. In uvajati ukrepe tako kar povprek brez analize tudi za tiste, ki se jim niti za evro ni spremenila življenjska situacija, kaže, s kakšno lahkotnostjo se deli denar in bombončki pred volitvami. In to, da se seveda dajo boni poleg nekim ranljivim skupinam tudi družinam s tremi otroki, je seveda tako prozorna predvolilna gesta NSi, ki je rekel »Čakajte, čakajte, zdaj pa moramo mi pokazati, da se z velikimi družinami ukvarjamo«. In to, da se omrežnina znižuje na nič, upam, da ste že dobili pripombe in opozorila tistih, ki se s tem ukvarjajo, kaj bo to pomenilo za njih in kako bo to <br/>
<br/>
<b>3. TRAK: (SB)- 10.10</b><br/>
<br/>
	(nadaljevanje) ogrozilo distribucijske operaterje, tako da res spet ena populistična gesta, ki denar na široko deli tudi tistim, ki niso bili prizadeti z energetsko revščino. Bom pa, kaj hoče človek drugega kot, jaz bom za.<br/>
<br/>
<b>	PODPREDSEDNICA TINA HEFERLE:</b> Hvala lepa. Najprej pojasnilo vsem tem pripombam, ki prihajajo iz te druge strani. Seveda razpravljamo o postopku, vendar pa je treba razumeti, da postopek se utemeljuje tudi z vsebino. Če imamo na mizi predlog za nujni postopek je potrebno vendar tudi nekaj o vsebini povedati, ker je vsebina tista, ki je nujna. <br/>
	Naprej besedo dajem mag. Marku Koprivcu. Izvolite.<br/>
<br/>
<b>	MAG. MARKO KOPRIVC (PS SD):</b> Hvala lepa za besedo. Poglejte, energetska revščina traja v Sloveniji dejansko že od začetka kurilne sezone. Zdaj se nahajamo tako rekoč na prehodu v pomladi in to kar si je dovolila ta Vlada je res sramota. Dobesedno zlorabiti stiske ljudi za predvolilne namene. Namreč, Socialni demokrati smo skupaj z demokratično opozicijo vložili zakon, ki bi ublažil posledice energetske revščine že pred dobrim mesecem oziroma še več in takrat Vlada našega zakona oziroma koalicijska večina ni hotela podpreti, zdaj nam pa tukaj ponujate sredi februarja nek zakon, ki bi stopil v veljavo in dal ljudem nekaj dobesedno v predvolilnem času. S tem, da se tukaj strinjam tudi z mojima predgovornikoma, da je sramotno, da bodo deležni te podpore na primer ministri Vlade Republike Slovenije samo zato, ker imajo tri otroke, se pravi ta zakon absolutno ne naslavlja pravih upravičencev in s tem ne bo odpravil energetske revščine in hkrati je ta zakon mnogo, mnogo prepozen. Gre za predvolilne bonbone Janševe koalicije. Hvala lepa. <br/>
<b>	</b><br/>
<b>	PODPREDSEDNICA TINA HEFERLE:</b> Hvala lepa. Naprej ima besedo gospa Janja Sluga. Izvolite.<br/>
<br/>
<b>	JANJA SLUGA (PS NP): </b>Hvala. Mi se danes res pogovarjamo o postopku in ko se pogovarjamo o postopku in ko se pogovarjamo o časovni dimenziji sprejemanja tega zakona je potrebno biti zelo jasen. V opoziciji tudi v naši poslanski skupini smo že oktobra naslovili poslanska vprašanja na člane te vlade, kjer smo opozarjali na nujnost sprejetja tovrstnih ukrepov. Opozarjali smo tudi na to kako je evropska komisija nemudoma dala smernice članicam kako je potrebno ukrepati. Takrat smo bili deležni posmeha, bili smo deležni nekih zagotovil kako Vlada dela, danes je februar in predvideno izplačilo je seveda – kdaj – tik pred volitvami, takrat, ko ljudje v bistvu že tega več ne bodo potrebovali. Oni to potrebujejo zdaj že november, december, januar in februar in vsak mesec se jim je strošek dvignil toliko kot ste jim vi zdaj namenili v enkratnem znesku pred volitvami. Drugi problem tega zakona je, da se ukvarja tudi z omrežninami, za katere je zelo jasno čemu so namenjene in bo s tem povzročil dvojno škodo, ker ta denar, ki bi moral iti v dolgoročne ukrepe, ne bo šel tja kamor bi moral iti. <br/>
	Naslednja dimenzija je pa kaj bo zopet naslednje leto. Nekateri so prizadeti tudi s cenami elektrike, to se aprila ne bo končalo. V zakonu ste targetirali nekatere, ki se grejejo na drva, pa bodo upravičeni celo do dveh tovrstnih bonov po gospodinjstvu, ostali, ki so se jim stroški dejansko dvignili, pa sploh niso zajeti. In govoriti zdaj po petmesečni zamudi, da je postopek tisti, ki ga moramo zdaj tukaj potrditi zato, da bodo državljanke in državljani pravočasno dobili to pomoč, je zavajanje. In ja tega postopka ne bom podprla.<br/>
<br/>
<b>	PODPREDSEDNICA TINA HEFERLE:</b> Hvala lepa. Besedo ima gospod Aleksander Reberšek.<br/>
<br/>
<b>	ALEKSANDER REBERŠEK (PS NSi):</b> Spoštovana, podpredsednica, hvala lepa za besedo. Volitve so več kot očitno pred vrati. Jaz sem mislil, da danes tukaj debatiramo o predlogu zakona ali ga bomo obravnavali po nujnem postopku da ali ne in ne obravnavamo nobene vsebine, se pravi, da izkoriščajo nekateri poslanci za svoje politično preživetje, recimo Stranka Alenke Bratušek in Janja Sluga. In vas prosim, če vodite razpravo v tej smeri odločamo o postopku, se pravi ja ali ne, samo o tem. Hvala.<br/>
<br/>
<b>4. TRAK: (VP) 10.15</b><br/>
<br/>
	<b>PODPREDSEDNICA TINA HEFERLE: </b>Gospod Reberšek, jaz sem vam pojasnila. Ko je govora o postopku ali bo zakon sprejet po nujnem ali rednem postopku, je vendarle potrebno nekaj povedati. / nemir v dvorani/<br/>
	Samo malo, kolegi. Gospod Koprivec, samo malo, da pojasnim svoje vodenje.<br/>
	Ko se odločajo poslanske skupine ali podpreti nujni postopek ali ne, je vendarle potrebno povedati tudi nekaj o vsebini. Ker zakon je vsebinski. In če ste poslušali razprave, so vsi v bistvu pred vami razlagali, da če bi na vaši strani pohiteli, par mesecev prej dali tak zakon na mizo, se nebi pogovarjali o nujnem postopku ampak o rednem. In je popolnoma brezpredmetna vaša pripomba, da moje vodenje ni okej, ker pač je treba vzeti v zakup, da ko se pogovarjamo o nujnosti, je treba utemeljiti to z neko vsebino, če je res nujen postopek. <br/>
	Želi še kdo besedo? Če ne, zaključujem razpravo.<br/>
	Prehajamo na glasovanje. Predlog sklepa se glasi:<br/>
	»Predlog Zakona o nujnih ukrepih za omilitev posledic zaradi vpliva visokih cen energentov se obravnava po nujnem postopku«.<br/>
	Kdo je za? (PS LMŠ, PS Konkretno, PS IMNS, PS SNS, PS DeSUS, PS NSi, PS SDS in PS SAB.) Proti? (Nihče.)<br/>
	Ugotavljam, da je sklep sprejet. <br/>
	<br/>
	Prehajamo še na obravnavo predloga Vlade, da Državni zbor po nujnem postopku obravnava predlog Zakona o spremembah in dopolnitvah Zakona o spodbujanju investicij. <br/>
	Preden dam besedo predstavnici vlade, vas še obveščam, da je vlada ob predložitvi predloga zakona Državnemu zboru predlagala, da obravnava na izredni seji zbora. Če bo predlog za obravnavo predloga zakona po nujnem postopku sprejet, bo predlog zakona uvrščen na 95. izredno sejo zbora.<br/>
	Sedaj pa dajem besedo predstavnici vlade, mag. Petri Marolt Vajda.<br/>
	Izvolite.<br/>
<br/>
	<b>MAG. PETRA MAROLT VAJDA: </b>Hvala za besedo.<br/>
	Vlada tudi ta predlog zakona predlaga, da se obravnava po nujnem postopku. Gre za predlog Zakona o spremembah in dopolintvah Zakona o spodbujanju investicij. Zaradi negativnega vpliva epidemije na slovensko gospodarstvo je potrebno zagotoviti čim hitrejšo prilagoditev podjetij in krepitev produktivnosti slovenskega gospodarstva. S predlogom zakona se želi podjetjem omogočiti čim hitrejše in lažje prilagoditve zahtevam na zeleni prehod in preprečiti izgubljanje konkurenčnosti v primerjavi z drugimi državami. Predlog zakona zato ureja pogoje za dodelitev spodbud za investicije v raziskave, razvoj in inovacije podjetjem in različnim oblikam povezovanja podjetij med seboj in z institucijami znanja. <br/>
	Hvala.<br/>
<br/>
	<b>PODPREDSEDNICA TINA HEFERLE: </b>Hvala lepa. <br/>
	Odpiram razpravo. Želi kdo besedo? Če ne, zaključujem razpravo.<br/>
	Prehajamo na glasovanje. Predlog sklepa se glasi:<br/>
	»Predlog Zakona o spremembah in dopolnitvah Zakona po spodbujanju investicij se obravnava po nujnem postopku«.<br/>
	Kdo je za? (PS Konkretno, PS IMNS, PS SNS, PS DeSUS, PS NSi, PS SDS.) Proti? (Nihče.)<br/>
	Ugotavljam, da je sklep sprejet.<br/>
	<br/>
	S tem tudi zaključujem to točko dnevnega reda.<br/>
<br/>
	Prehajamo na <b>2. TOČKO DNEVNEGA REDA, TO JE NA DOGOVOR O SKLICU IZREDNE SEJE DRŽAVNEGA ZBORA.</b><br/>
<b>	</b>S sklicem seje kolegija ste kot gradivo k tej točki prejeli zahtevo skupine 34 poslank in poslancev s prvopodpisanim Danijelom Krivcem za sklic izredne seje Državnega zbora.<br/>
	Vlada je včeraj Državnemu zboru na podlagi 21. člena Zakona o referendumu in ljudski iniciativi predložila predlog sklepa o nedopustnosti razpisa zakonodajnega referenduma o Zakonu o ratifikaciji Sporazuma med Vlado Republike Slovenije in Organizacijo za sodelovanje pri skupnem oboroževanju o upravljanju programa Boxer s strani OCCAR. Skladno s prvim odstavkom tega člena Državni zbor sprejme sklep o nedopustnosti razpisa referenduma v 14-ih dneh po vložitvi pobude za razpis zakonodajnega referenduma, kar pomeni, da je skrajni rok v tem primeru 23. februar. Skladno s tem predlogom torej predlagam, da predlog sklepa uvrstimo na 95. izredno sejo.<br/>
	V zvezi s 95. izredno sejo predlagam sledeče. Predlog dnevnega reda tak kot ste ga prejeli včeraj z dopisom. Datum seje v ponedeljek, 21. februar z začetkom ob 10. uri in nadaljevanje seje v torek, 22. februarja z začetkom ob 9. in do zaključka seje. Ter najava časa za razpravo pri 1. točki za poslanske skupine <br/>
<br/>
<b>5. TRAK: (TB) – 10.20</b><br/>
<br/>
	(nadaljevanje) 5 minut za predstavitev stališča ter po drugem odstavku 67. člena Poslovnika zbora, 10 minut za razpravo ter do 5 minut za dopolnilno obrazložitev predlagatelja predloga sklepa, torej Vlade in do 10 minut za razpravo Vlade, za poslanske skupine 2. točki po tretjem odstavku 67. člena Poslovnika zbora in do 5 minut za dopolnilno obrazložitev predlagateljev predlogov zakonov in Predloga akta in do 5 minut za predstavitev mnenja Vlade ter do 30 minut za razpravo predlagateljev predlogov zakonov in Predloga akta ter do 30 minut za razpravo Vlade.«<br/>
	Želi kdo besedo oziroma želi kdo razpravljati? (Ne.) Ugotavljam, da ne, zato prehajamo na glasovanje.<br/>
<br/>
	Najprej odločamo o naslednjem predlogu sklepa: <br/>
»V skladu z drugim odstavkom 58. člena Poslovnika Državnega zbora se na dnevni red 95. izredne seje Državnega zbora uvrsti naslednja točka dnevnega reda – Predlog sklepa o nedopustnosti razpisa zakonodajnega referenduma o zakonu o ratifikaciji sporazuma med Vlado Republike Slovenije in Organizacijo za sodelovanje pri skupnem oboroževanju o opravljanju programa Boxer s strani OCCAR.« Glasujemo.<br/>
	Kdo je za? (Konkretno, oba predstavnika narodnih skupnosti, SNS, DeSUS, NSi, in SDS.) Kdo je proti? (Levica.)<br/>
	Ugotavljam, da je sklep sprejet.<br/>
	<br/>
	Prehajamo na določitev časa za razpravo. Prvi predlog sklepa: <br/>
»Pri 1. točki dnevnega reda 95. izredne seje lahko poslanske skupine najavijo do 5 minut za predstavitev stališča ter skladno z drugim odstavkom 67. člena Poslovnika Državnega zbora, do 10 minut za razpravo. Vlada kot predlagatelj predloga sklepa ima za dodatno obrazložitev predloga sklepa na voljo po 5 minut, za razpravo pa do 10 minut.« Glasujemo.<br/>
	Kdo je za? (Konkretno, oba predstavnika narodnih skupnosti, SNS, DeSUS, NSi, SDS, Poslanska skupina Nepovezanih poslancev in SAB.) Kdo je proti? (Nihče.)<br/>
	Ugotavljam, da je sklep sprejet.<br/>
<br/>
	Drugi predlog sklepa se glasi: <br/>
»Poslanske skupine k dvema točkama dnevnega reda izredne seje Državnega zbora najavijo čas v skladu s tretjim odstavkom 67. člena Poslovnika.«  Glasujemo.<br/>
Kdo je za? (Konkretno, oba predstavnika narodnih skupnosti, SNS, NSi, DeSUS, SDS, Nepovezani poslanci in SAB.) Kdo je proti? (Nihče.)<br/>
	Ugotavljam, da je sklep sprejet.<br/>
<br/>
	Tretji predlog sklepa se glasi: <br/>
»Predlagatelji imajo pri predlogih zakonov in predlogu akta za dopolnilno obrazložitev na voljo do 5 minut, za razpravo pa največ do 30 minut. Vlada pa ima pri 7. in 9. točki za predstavitev mnenja na voljo do 5 minut, za razpravo pa do 30 minut.« Glasujemo.<br/>
Kdo je za? (Konkretno, oba predstavnika narodnih skupnosti, SNS, DeSUS, NSi, SDS, SAB in Nepovezani poslanci.) Kdo je proti? (Nihče.)<br/>
	Ugotavljam, da je sklep sprejet.<br/>
<br/>
	Predlagam še, da odločamo o sklepu, s katerim bi matičnim delovnim telesom, ki bodo obravnavali zadeve za to izredno sejo, izjemoma omogočili delo po 22. uri, če bi bilo to seveda potrebno.<br/>
<br/>
	Na glasovanje tako dajem naslednji sklep:<br/>
»Matična delovna telesa lahko za obravnavo zadev iz dnevnega reda 95. izredne seje Državnega zbora, po potrebi zasedajo tudi po 22. uri.« Glasujemo.<br/>
Kdo je za? (Konkretno, oba predstavnika narodnih skupnosti, SNS, DeSUS, NSi in SDS.) Kdo je proti? (SD, Nepovezani, Levica, SAB in LMŠ.)<br/>
	Ugotavljam, da je sklep sprejet.<br/>
<br/>
	S tem tudi zaključujem to točko dnevnega reda.<br/>
<br/>
	Prehajamo na <b>3. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br/>
	Predlog ste prejeli s sklicem seje kolegija. Razpravljali in odločali bomo o treh predlogih za obravnavo predloga zakona po skrajšanem postopku.<br/>
	Najprej o tem, da se po skrajšanem postopku obravnava Predlog zakona o dopolnitvah Zakona o visokem šolstvu. <br/>
<br/>
<b>6. TRAK: (SB)- 10.25</b><br/>
<br/>
	(nadaljevanje) Želi kdo razpravljati? Odpiram razpravo. Gospa Maša Kociper, izvolite.<br/>
<br/>
<b>	MAŠA KOCIPER (PS SAB):</b> Hvala lepa. Potem, ko si je stranka SDS privatizirala in postavila par zasebnih fakultet je zdaj rekla tudi stranka NSi, da oni pa res ne smejo zaostajati in bi si zdaj radi postavili vojaško akademijo NSi, nekaj kar bi popolnoma bilo ven iz siceršnje strukture in sistema našega visokega šolstva in za katerega celo katedra za obramboslovje in vsi, ki se karkoli ukvarjajo s tem področjem so prepričani, da je popolnoma nepotrebno in tudi lahko škodljivo. Tako, da to je spet ena čisto politična gesta, sploh ne vem čemu je namenjena in komu razen mogoče kakšnim delovnim mestom za kakšne kadre, tako da mi v SAB seveda takšnih taborniških potez ne bomo podprli niti kar se tiče postopka.<br/>
<br/>
<b>	PODPREDSEDNICA TINA HEFERLE:</b> Hvala lepa. Naprej dajem besedo dr. Tašner Vatovcu. Izvolite. <br/>
<br/>
<b>	DR. MATEJ TAŠNER VATOVEC (PS Levica):</b> Hvala, podpredsednica. Ko se ljudje, ki pridejo na neke položaje malo preveč utopijo v nekih otroških fantazijah in se igrajo vojačke kot to počne minister Tonin, nastanejo takšni predlogi kot ga danes ponovno obravnavamo. Enkrat smo to že zavrnili. Ta stvar ne pije vode, kot je že Maša povedala, katedra za obramboslovje, pač nasprotuje temu, ne vidi nobenega smisla in to je samo še en v nizu teh filmskih akcij, ki jih uprizarja minister Tonin od tistega metanja ročnih bomb do letov v stilu top guna iz italijanskega Aviana, zdaj bi rad imel še svoj West Point. To je popolnoma skregano z vsakršno logiko in kaže tudi na to, da ni vsak primeren za funkcije, ki jih zaseda.<br/>
<br/>
<b>	PODPREDSEDNICA TINA HEFERLE:</b> Hvala lepa. <br/>
	Najprej se je k besedi prijavil še mag. Marko Koprivc, potem dobit Aleksander Reberšek tudi vi besedo. Izvolite. <br/>
<br/>
<b>	MAG. MARKO KOPRIVC (PS SD):</b> Hvala lepa. Socialni demokrati tega sklepa absolutno ne bomo podprli. Nedopustno je, enkrat je bil ta predlog že zavrnjen, koaliciji oziroma tukaj konkretno Novi Sloveniji se očitno mudi, volitve se bližajo in Matej Tonin bi si rad naredil svojo vojaško akademijo. Kot je bilo že povedano, nasprotuje stroka, nasprotovalo je celo Ministrstvo za izobraževanje, Vlada pa kljub temu sili in želi zadevo oziroma ne Vlada, še huje, koalicija pa sili in želi zadevo spraviti čez kot poslanski zakon. Čisto iz načelnega razloga bi rad ponovno izpostavil, da se tako pomembne zakona mora vlagati kot vladne zakone, ki so prej usklajeni s stroko. Vi, spoštovana koalicija, pa vse tovrstne zadeve vlagate kot poslanske zakone, ker veste, da vam uradniki na ministrstvu takih neumnosti ne bi podprli. <br/>
<br/>
<b>	PODPREDSEDNICA TINA HEFERLE:</b> Hvala lepa.<br/>
	Besedo ima gospod Aleksander Reberšek. Izvolite. <br/>
<br/>
<b>	ALEKSANDER REBERŠEK (PS NSi):</b> Hvala lepa za besedo. Saj, če bi jaz bi tik pred tem, da izpadem iz Državnega zbora, bi imel isto retoriko kot jo ima Maša Kociper iz Stranke Alenke Bratušek, tega pa se zavedajo tudi v Levici, ki na tak način hranijo svoje volivce, pa vendar s tem zakonom se omogoča samo vzpostavitev ustrezne pravne podlage za ustanovitev samostojnega visokošolskega zavoda za potrebe vojaškega izobraževanja. Dejstvo je, da bila ideja o tem predlogu zakona na mizi že pred 15-mi leti, ampak nikoli ni bila realizirana. Tega nikoli niste realizirali, čeprav se je o tem govorilo že pred 15-mi leti. Na ta način pa sem prepričana, da bo Slovenija postala primerljiva z drugimi državami, izboljšala se bo tudi sposobnost Slovenske vojske za sodelovanje v sistemu kolektivne obrambe. Mi se danes tudi kot sem že prej povedal pogovarjamo ne o vsebini zakona, zato bo primerno matično delovno telo, mi govorimo danes samo o postopku ali predlagate, da gre to po skrajšanem postopku da ali ne. Se pa zavedam, da bi Levica najraje ukinila Slovensko vojsko, ukinili bi verjetno tudi gasilce kadar jih ne rabimo, kadar ne gori jih ne rabimo in bi verjetno tudi ukinili, razumem pa, da morajo na nek način hraniti svoje volivce in to je zelo priročna tema. <br/>
	Se pravi, mi se danes odločamo o vrsti postopka glede na predlog zakona, ki je pred nami in vsebuje samo 8 členov, s katerim se to področje tudi ureja. Menim, da izpolnjuje vse poslovniške pogoje, da lahko glasujemo <br/>
<br/>
<b>7. TRAK: (VP) 10.30</b><br/>
<br/>
<b>	</b>(nadaljevanje) za skrajšani postopek. Zato vas lepo prosim za potrditev tega postopka.<br/>
	Hvala.<br/>
<br/>
	<b>PODPREDSEDNICA TINA HEFERLE: </b>Hvala lepa. <br/>
	Ja, predno dam naprej besedo za razpravo samo pojasnilo, če nas morda kdo spremlja. Pogoji za skrajšani postopek, za obravnavo zakona po skrajšanem postopku ni to, koliko številčen je zakon po členih, ampak gre za to ali gre za manj zahtevne vsebinske spremembe. Zato je tudi v okviru te razprave, ko odločamo o postopku, potrebno omeniti vsebino ne pa število členov.<br/>
	Zdaj želi besedo gospa Maša Kociper, za njo še mag. Koprivc.<br/>
<br/>
	<b>MAŠA KOCIPER (PS SAB): </b>Ja, gospa podpredsednica, zelo cenim vaše prizadevanje, da poskusite poslancu Rebršku dopovedati, da poslovnik nikjer ne določa, da pri debati o skrajšanem ali nujnem postopku odgovorimo samo da ali ne, kot on to očitno napačno misli, ojoj, joj, po vseh teh letih v Državnem zboru, in da se mu trudite povedati, da je to povezano vsebinsko. Ampak izgleda, če ne gre, ne gre. On pač misli, da je zakon, ki postavlja vojaško akademijo in ima samo 8 členov, že s tem je vse pogoje izpolnil. <br/>
	Pa prosila bi vas, gospod Reberšek, ekstremno me moti. Jaz do sedaj vas nisem nikoli osebno nagovorila, vi se pa vsakič z imenom in priimkom vame vtikajte. Ne vtikajte se, prosim, vame z imenom in priimkom in nehajte žaliti. Jaz ne vem ali imate eno obsesijo z mano in tudi vidim, da z Janjo. Malo sva prestare za vas, se mi zdi, pa tudi poročene. Tako, da dajte, no, drugače te svoje simpatije ali pa antipatije izraziti, ker zdaj mi pa gre to počasi že skrajno na jetra. <br/>
<br/>
	<b>PODPREDSEDNICA TINA HEFERLE: </b>Hvala lepa.<br/>
	Besedo ima še mag. Marko Koprivc.<br/>
	Izvolite.<br/>
<br/>
	<b>MAG. MARKO KOPRIVC (PS SD): </b>Hvala lepa.<br/>
<br/>
	<b>PODPREDSEDNICA TINA HEFERLE: </b>Samo trenutek. A se lahko tukaj na tej strani, gospod Reberšek in gospod Hršak, malo bolj potiho pogovarjate? Hvala.<br/>
	Izvolite.<br/>
<br/>
	<b>MAG. MARKO KOPRIVC (PS SD): </b>Hvala lepa. <br/>
	Saj v bistvu je že Maša povedala. Hotel sem kolegu Rebršku povedati, da tukaj dejansko zavaja javnost. Vi ustanavljate neko novo vojaško akademijo in skušate to spraviti čez po skrajšanem postopku. To nikakor ni zadeva za skrajšani postopek. In govoriti o tem, da ima predlog samo toliko in toliko členov, to je res totalna neumnost. Mislim, povejte iskreno: volitve so pred vrati in Matej Tonin si želi ustanoviti svojo vojaško akademijo. In to je to. In nedopustno je, še enkrat ponavljam, da se tovrstna zadeve spučajo v postopek mimo stroke oziroma ob nasprotovanju stroke, ob nepodpori celo resornih ministrstev in tako naprej. In prosim lepo, da se zresnimo in da nehamo zlorabljati Dražvni zbor zadnje trenutke pred volitvami. Tako, da absolutno tovrstnega sklepa ne bomo podprli. <br/>
	In gospod Reberšek, ko govorite o tem, kaj vse ste naredili in gor dol, jaz vam predlagam, da raje naredite kaj za obstoječo kvalitetno strukturo javnega šolstva, ki ste ga absolutno zapostavljali zaradi interesa oziroma želje po tem, da bi hranili neke privatnike v okviru privatnih šol, ki so blizu trenutni vladi. In to, kar delate zdaj s to ustanovitvijo vojaške akademije, je točno enaka zadeva.<br/>
	Hvala lepa.<br/>
<br/>
	<b>PODPREDSEDNICA TINA HEFERLE: </b>Hvala lepa. <br/>
	Besedo je želela še gospa Sluga.<br/>
	Izvolite.<br/>
<br/>
	<b>JANJA SLUGA (PS NP): </b>Hvala.<br/>
	Meni pa je všeč, da me kolega omenja in si bom prizadevala, da me bo omenjal še več. Upam, da bo uspelo. Na parlametru tudi upam, da bodo uspeli prešteti, kolikokrat sem omenjena. Predvidevam, da bo to najpogosteje izgovorjena beseda kolege. <br/>
	Vi imate danes na dnevnem redu tudi eno drugo stvar in to je prepoved odločanja ljudi na referendumu. Zdaj je ta zadeva tu. Pri vseh si prizadevate, da o nekih vsebinah nebi vprašali nikogar, da bi o vsem odločali sami, da bo popolnoma izključili transparentnost, da bi popolnoma izključili razpravo. Četudi bi ta predlog vseboval en sam člen, v katerem bi vi uvajali to svojo novo akademijo, to ne bi bil primeren način. In po drugi strani, četudi bi spisali popolnoma nov zakon s tristo novimi členi, pa bi ga želeli na tak način sprejeti, to nebi bil primeren način. To, kar počnete, je štvar širše razprave, je stvar širšega soglasja in je stvar stroke, ki mora oceniti ali je takšna poteza potrebna, ali jo potrebujemo, kakšne pluse bo prinesla, kakšne minuse, <br/>
<br/>
<b>8. TRAK: (TB) – 10.35</b><br/>
<br/>
	(nadaljevanje) temeljite analize in tako naprej in zato smo proti.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Želi še kdo besedo? (Ne.) Če ne, zaključujem razpravo in prehajamo na odločanje o sklepu, ki se glasi:<br/>
»Predlog zakona o dopolnitvah Zakona o visokem šolstvu se obravnava po skrajšanem postopku.« Glasujemo.<br/>
Kdo je za? (Konkretno, oba predstavnika narodnih skupnosti, SNS, DeSUS, NSi, SDS.) Kdo je proti? (SD, Nepovezani, Levica, SAB in LMŠ.)<br/>
	Ugotavljam, da je sklep sprejet.<br/>
<br/>
	Prehajamo na obravnavo predloga, da se po skrajšanem postopku obravnava Predlog zakona o dopolnitvi Zakona o praznikih in dela prostih dnevih v Republiki Sloveniji.<br/>
	Želi besedo predstavnik predlagateljev? (Da.)<br/>
	Dr. Marjan Maučec, imate besedo, izvolite.<br/>
<br/>
	<b>DR. MARJAN MAUČEC:</b> Hvala za besedo, spoštovana podpredsednica Državnega zbora.<br/>
	Člani kolegija, kolegice, mislim drugi…, vsi prisotni ostali!<br/>
	Jaz bom na kratko zaprosil cenjeni zbor, da na podlagi predloga sklepa Državnega sveta, da se razširi člen, tam kjer je pač opredeljeno, ki so(?) državni prazniki in dela prosti dnevi. Naša želja je, da 12. 5. postane dan demokracije z preprostega razloga, ker 1988. leta je nekako v skupnem interesu vseh različnih, takrat še nepolitičnih organizacij, prišlo do srečanja v Unionski dvorani, kjer so bili intelektualni, kmetje, kulturniki, obrtniki, podjetniki. Nekako, čutila se je želja, da se spremeni politični sistem. Na koncu, po mirni poti, smo do tega tudi prišli, imamo večstrankarski sistem, demokratične volitve in dobro je, da se spomnimo / nerazumljivo/ ideološko, ampak na podlagi dejstev, zgodovinske termine. Ta termin 12. 5. nekako ocenjujemo, da je primeren, da postane dan demokracije v Sloveniji, da nihče ni s tem obremenjen, je treba povedati, da je to bilo sklicano na podlagi / nerazumljivo/ zveze, v okviru, ko je bila takrat še na tak način organizirana, kot je bila v bivšem sistemu. <br/>
Zato prosim, da probate se odločit, da podprete ta dan za praznik, da se zabeleži v zgodovini za prihodnost, za naprej, da od takrat naprej nekako so povzročili(?) postopkih(?), ki so na koncu nas pripeljali do demokratične ureditve in pa tudi kot sedaj že slišimo, do demokratičnih / nerazumljivo/ volitev(?), ki, v Državni zbor, ki bodo letos 24. aprila.<br/>
Predlaga se, da to ni dela prosti dan, da ni nobenih stroškov, to je ena od, tudi od, osnove in pa seveda, da je zakon zelo kratek, da se to dopolni samo z tem dnevom, zaradi tega tudi predlagamo, da je(?) po skrajšanem postopku.<br/>
Hvala lepa.<br/>
<br/>
<b>PODPREDSEDNICA TINA HEFERLE:</b> Hvala lepa.<br/>
Naj samo omenim, da bomo odločali o postopku in ne o podpori zakonu. Želi kdo besedo, odpiram razpravo? (Ne.) Ugotavljam, da ne.<br/>
<br/>
Prehajamo na odločanje o sklepu, ki se glasi:<br/>
»Predlog zakona o dopolnitvi Zakona o praznikih in dela prostih dnevih v Republiki Sloveniji se obravnava po skrajšanem postopku.« Glasujemo.<br/>
Kdo je za? (Konkretno, oba predstavnika narodnih skupnosti, SNS, NSi, DeSUS, SDS.) Kdo je proti? (SD, Nepovezani, Levica, SAB in LMŠ.)<br/>
	Ugotavljam, da je sklep sprejet.<br/>
<br/>
	Prehajamo še na obravnavo predloga, da se po skrajšanem postopku obravnava Predlog zakona o spremembi Zakona o državni upravi.<br/>
	Želi besedo predstavnica Vlade, mag. Petra Marolt Vajda? (Da.)<br/>
	Izvolite.<br/>
<br/>
<b>MAG. PETRA MAROLT VAJDA:</b> Hvala lepa.<br/>
Vlada predlaga, da se predlog tega zakona obravnava po skrajšanem postopku, ker gre za manj zahtevno spremembo zakona. Spreminja se en člen zakona, ki ureja centralni imenik. Imenik se že povezuje s centralno kadrovsko evidenco državne uprave, predlog spremembe zakona pa ima ta namen,<br/>
<br/>
<b>9. TRAK: (SB)- 10.40</b><br/>
<br/>
	(nadaljevanje) da se vzpostavi pravno podlago za pridobivanje podatkov iz centralne kadrovske evidence s strani organov državne uprave, tako kot je to določal oziroma skladno s 84. členom Zakona o varstvu osebnih podatkov. Namen je informacijska podpora izvajanju kadrovskih postopkov v okviru politike upravljanja s kadrovskimi viri, za katere mislimo, da bo precej hitrejših, preglednejši in enostaven na tak način. Hvala.<br/>
<br/>
<b>	PODPREDSEDNICA TINA HEFERLE:</b> Hvala lepa. Želi kdo besedo? Odpiram razpravo. Ugotavljam da ne. Zato prehajamo na odločanje o sklepu, ki se glasi: Predlog zakona o spremembi Zakona o državni upravi se obravnava po skrajšanjem postopku.<br/>
	Kdo je za? (Konkretno, oba predstavnika narodnih skupnosti, SNS, DeSUS, NSi, SDS.) Kdo je proti? (SD, Levica, LMŠ.)<br/>
	Ugotavljam, da je sklep sprejet.<br/>
	S tem tudi zaključujem to točko dnevnega reda in hkrati 129. sejo Kolegija. Lep dan vse.<br/>
<br/>
<b>Seja se je končala 11. februarja 2022 ob 10.41.</b>
</root>