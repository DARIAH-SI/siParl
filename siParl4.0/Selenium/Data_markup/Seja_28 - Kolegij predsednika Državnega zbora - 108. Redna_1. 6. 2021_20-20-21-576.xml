<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>108. seja</b><br/>
<br/>
(1.	<b>junij 2021)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 8.32. </b><br/>
<br/>
<b>1. TRAK: (DAG) </b><br/>
<br/>
<b>	PREDSEDNIK IGOR ZORČIČ: </b>Spoštovani kolegice in kolegi, gospe in gospodje! Začenjam 108. sejo Kolegija predsednika Državnega zbora. <br/>
	Obveščam vas, da Tina Heferle po pooblastilu nadomešča Braneta Golubovića, Violeta Tomić pa dr. Mateja T. Vatovca. <br/>
<br/>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU. </b><br/>
<b>	</b>Predlog ste prejeli s sklicem seje kolegija. <br/>
	Razpravljali in odločali bomo o dveh predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava Predlog zakona o spremembah in dopolnitvah Zakona o določitvi volilnih enot za volitve poslancev v Državni zbor. <br/>
	Želi besedo mag. Branko Grims? (Da.) Imate besedo. <br/>
<br/>
	<b>MAG. BRANKO GRIMS (PS SDS): </b>Hvala.<br/>
	Vsem lep pozdrav!<br/>
	Kot veste, je v predlogu zakona oziroma v prilogi, če sem precizen, prišlo do neke napake, ki naj bi jo povzročil Gurs, kar je tudi vidno iz pisma, ki pa je težko razumljiva, ker gre za okraje, ki se sploh niso spreminjali, pa je vendar izpuščenih kar nekaj naselij. Tako je skupno število okrajev, ki so pod vprašajem, sedem. Zaradi tega, da ne bi bilo pravne dileme, je predlagana novela zakona, ki vse te stvari ureja. Tako so s tem popravkom v prilogi zajeta prav vsa naselja v Republiki Sloveniji. <br/>
	To je kratko vse. Ker gre za minimalen popravek in ker se bliža referendum, pa je seveda upravičen predlog, da se to sprejme v najkrajšem možnem času. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Odpiram razpravo. Želi kdo besedo? (Ne.) Ugotavljam, da ne, zato razpravo zaključujem.<br/>
<br/>
	Na glasovanje dajem naslednji predlog sklepa: »Predlog zakona o spremembah in dopolnitvah Zakona o določitvi volilnih enot za volitve poslancev v Državni zbor se obravnava po skrajšanem postopku.« Glasujemo.<br/>
	Kdo je za? (Vsi.)<br/>
	Ugotavljam, da je sklep soglasno sprejet.<br/>
	<br/>
	Prehajamo na obravnavo predloga, da se po skrajšanem postopku obravnava Predlog zakona o dopolnitvah Zakona o nadzoru državne meje. <br/>
	Želi besedo predstavnica Vlade? (Da.) <br/>
Mag. Petra Marolt Vajda, imate besedo. <br/>
<br/>
	<b>MAG. PETRA MAROLT VAJDA: </b>Hvala za besedo.<br/>
	Vlada predlaga, da se Zakon o dopolnitvah Zakona o nadzoru državne meje obravnava po skrajšanem postopku, ker se spremembe nanašajo na določitev ustreznejše pravne podlage za ustanovitev služnosti v javno korist iz naslova postavitve tehničnih ovir na zemljiščih. S tem povezujemo tudi učinkovitejšo izvedbo veljavne ureditve v praksi. In ker gre za manjše, bolj tehnične dopolnitve, predlagamo obravnavo po skrajšanem postopku. <br/>
	Hvala.<br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Odpiram razpravo. Želi kdo besedo? (Ne.) Ugotavljam, da ne, zato razpravo zaključujem. <br/>
<br/>
	Na glasovanje dajem naslednji predlog sklepa: »Predlog zakona o dopolnitvah Zakona o nadzoru državne meje se obravnava po skrajšanem postopku.« Glasujemo.<br/>
	Kdo je za? (SDS, SNS, NSi, SMC, Nepovezani, Desus.) <br/>
<br/>
<b>2. TRAK: (NB) – 8.35</b><br/>
<br/>
	(nadaljevanje) Ugotavljam, da je sklep sprejet. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA. </b><br/>
	S sklicem seje Kolegija ste k tej točki prejeli zahtevo za sklic izredne seje za obravnavo dveh predlogov zakonov ter predlog sklepa o obstoju izrednih okoliščin ter sklicu in izvedbi te seje skladno s 93.a členom Poslovnika zbora. 	<br/>
	Včeraj ste prejeli še eno zahtevo za sklic izredne seje za obravnavo še enega predloga zakona ter nov predlog sklepa o obstoju izrednih okoliščin ter sklicu in izvedbi te seje skladno s 93.a členom Poslovnika zbora. glede na to, da je Državni zbor v četrtek, 27. 5. 2021, na 75. izredni seji sprejel Predlog Ustavnega zakona o dopolnitvi drugega poglavja Ustave Republike Slovenije, ga mora v skladu s prvim odstavkom 182. člena Poslovnika Državnega zbora razglasiti osmi dan po sprejemu, kar pomeni, da je treba sklicati izredno sejo Državnega zbora najkasneje v petek, 4. 6. 2021 z obravnavo naslednje točke dnevnega reda, Predlog odloka o razglasitvi Ustavnega zakona o dopolnitvi drugega poglavja Ustave Republike Slovenije. Predlagam, da vse navedene zadeve obravnavamo na isti izredni seji in sicer, a.) - se predlog dnevnega reda 76. izredne seje glasi: <br/>
	1. točka – Predlog odloka o razglasitvi Ustavnega zakona o dopolnitvi drugega poglavja Ustave Republike Slovenije. <br/>
	2. točka – Predlog zakona o spremembah in dopolnitvah Zakona o informacijski varnosti, nujni postopek. <br/>
	3. točka – Predlog zakona o spremembah in dopolnitvah Zakona o določitvi volilnih enot za volitve poslancev v Državni zbor, skrajšani postopek. <br/>
	4. točka – Predlog zakona o spremembah in dopolnitvah Kazenskega zakonika. <br/>
	Datum seje petek, 4. 6. 2021 ob 10. uri do zaključka seje. Najava časa za razpravo, za poslanske skupine ena točka po tretjem odstavku 67. člena Poslovnika zbora, do 5 minut za dopolnilno obrazložitev predlagatelja predloga odloka in mnenje Vlade ter do 5 minut za razpravo predlagatelja in Vlade pri 1. točki. Do 5 minut za dopolnilno obrazložitev predlagatelja predlogov zakona in do 5 minut za predstavitev mnenja Vlade ter do 30 minut za razpravo predlagateljev predlogov zakona. Želi kdo besedo? (Ne.) <br/>
<br/>
	Prehajamo na glasovanje. V skladu z drugim odstavkom 58. člena Poslovnika Državnega zbora se na dnevni red - torej to je predlog sklepa - se na dnevni red 76. izredne seje Državnega zbora uvrsti naslednja točka dnevnega reda: Predlog odloka o razglasitvi Ustavnega Zakona o dopolnitvi drugega poglavja Ustave Republike Slovenije. Glasujemo.<br/>
	Kdo je za? (Soglasno.) <br/>
<br/>
	Prehajamo na odločanje o predlogu, da se 76. izredna seja skliče in izvede kot seja na daljavo. Predlog je sprejet, če ga podprejo vodje poslanskih skupin katerih člani predstavljajo dve tretjini vseh poslancev. Predlog sklepa se glasi: »Sprejme se predlog sklepa o obstoju izrednih okoliščin ter sklicu in izvedbi 76. izredne seje Državnega zbora.« Glasujemo. <br/>
	Kdo je za? (SDS, SNS, NSi, SMC, SD, Nepovezani, Desus.) <br/>
	Ugotavljam, da je sklep sprejet. <br/>
<br/>
	S  tem zaključujem to točko dnevnega reda in 108. sejo Kolegija. <br/>
<br/>
<b>Seja je bila končana 1. junija 2021 ob 8.38.</b>
</root>