<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA IZOBRAŽEVANJE, ZNANOST, ŠPORT IN MLADINO</font></b><br/>
<b><font size="4">14. nujna seja</font></b><br/>
<br/>
<b><font size="4">(1. oktober 2019)</font></b></p></div><br/>
<b><font size="4">Sejo je vodil mag. Branislav Rajić, predsednik odbora.</font></b><br/>
<b><font size="4">Seja se je začela ob 11.14. uri.</font></b><br/>
<br/>
<b><font size="4">1. TRAK: (ES)</font></b><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Lep dober dan.</font><br/>
<font size="4">	Vse članice in člane odbora ter vabljene lepo pozdravljam in pričenjam 14. nujno sejo Odbora za izobraževanje, znanost, šport in mladino. Zahvaljujoč dejstvu, da smo takoj po plenarni seji, nimamo odsotnih in opravičenih. Na seji prisostvujejo vsi članice in člani odbora.</font><br/>
<font size="4">	S sklicem seje ste prejeli dnevni red seje. Imamo samo eno točko, to je Pobuda za razglasitev državnega praznika Dan slovenskega športa. </font><br/>
<br/>
<b><font size="4">2. TRAK: (ES) – 11.15</font></b><br/>
<br/>
<font size="4">	(nadaljevanje) Ker v poslovniškem roku nisem prejel predlogov v zvezi z dnevnim redom, je določen takšen dnevni red kot je predlagan s sklicem. </font><br/>
<font size="4">	Prehajamo na </font><b><font size="4">1. TOČKO DNEVNEGA REDA – POBUDA ZA RAZGLASITEV DRŽAVNEGA PRAZNIKA DAN SLOVENSKEGA ŠPORTA.</font></b><br/>
<font size="4">	Pobuda z dne 30. 8. 2019 je objavljena na spletnih straneh Državnega zbora s sklicem. K točki dnevnega reda sem vabil Ministrstvo za izobraževanje, znanost in šport, Olimpijski komite Slovenije, Združenje športnih zvez. Dodatno pa sem vabil še Ministrstvo za delo, družino, socialne zadeve in enake možnosti. </font><br/>
<font size="4">	Besedo dajem predlagateljem pobude, torej Olimpijskemu komiteju Slovenije in Združenju športnih zvez.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. JANEZ SODRŽNIK: </font></b><font size="4">Hvala lepa, gospod predsednik.</font><br/>
<font size="4">	Spoštovane poslanke in poslanci! Hvala za vaš čas, za hitri odziv. V veselje mi je, da vam lahko predstavim pobudo, ki je pri nas zorela že dlje časa – to lahko povem – in je nekako po naši oceni dozorela v začetku tega leta. In sicer, da glede na vse argumenti, ki so bili že povedani, ki so tudi zapisani, glede na vrhunske rezultate, ki jih dosegajo naši športniki, glede tudi na globalno kulturo, ki je zanesljivo domača v slovenskem narodu in tudi glede na to, da je neko poslanstvo krovne organizacije ravno v tem, da poskuša promovirati zdrav način življenja, gibalno kulturo itd. med ljudmi, primeren, da šport, gibalna kultura, dobi tudi svoj praznik. Ta bo namenjen predvsem temu, da še dodatno spodbudimo ljudi k gibanju, k zdravemu načinu življenja. Predvsem pa si iskreno želimo, da bi bil ta praznik v bistvu povezovalen, kar šport sam po sebi je.</font><br/>
<font size="4">	To nenazadnje dokazujejo pretekli dogodki, tako ob kolesarskih rezultatih, kot odbojkarjih itd. Tudi na najbolj temeljni bazični ravni, če začnemo pri zadnjem vaškem društvu ali v klubu, so to trenutki, ko se ljudje družijo, ne glede na ideološke, verske ali kakršnekoli druge razlike in si želimo, da bi bil ta praznik povezovalen. Prepričani smo, da je in da bo.</font><br/>
<font size="4">	Datum nismo izbrali naključno. 1. oktober je de facto in »dejur« rojstni dan slovenskega športa. Takrat na ta dan je leta 1863 bil ustanovljen Južni sokol, ki jasno verjamem, da vsi veste, da mnogo presegal zgolj športne okvire. Bil je vsenarodni projekt bujenja naroda proti germanizaciji itd., povezovalen sam po sebi. Mislim, da smo na to zgodovino, na ta datum lahko ponosni. Marsikdo nam zavida tako dolgo zgodovino. V krovni organizaciji smo prepričani, da je to odličen in pravi datum, da ga označimo tudi na ta način. </font><br/>
<font size="4">	Ob tem mogoče naj še dodam en argument, za katerega nismo nič zaslužili, je pa dejstvo. Namreč 1. oktober je točno naslednji dan po 30. septembru. Zakaj sem to rekel? Veste, da je v Evropski uniji že pet let od 23. 9. do 30. 9. evropski teden športa. V bistvu nam izpade 1. oktober, po spletu okoliščin seveda, idealen zato, da bomo lahko kot neke vrste kot jagodo na torti proslavili z nekim vrhuncem dogajanja vseslovensko praznovanje športa.</font><br/>
<font size="4">	Priznam, da smo v startu razmišljali, da bi bil dela prost dan, ampak smo se tudi po posvetih z gospodarstvom itd. tej pobudi odrekli. Zelo so bili na mestu tudi argumenti v tem stilu, da kadar je praznik potem eni ne praznujejo, ampak gredo betonirati in žagati v gozd itd. Naš namen pa je, da ta praznik res doseže vse prebivalce Slovenije. Se pravi, da bomo isti cilj dosegli tudi na ta način, da bomo pač gospodarstvo, podjetja, »zmotivirali«, da takrat omočijo svojim delavcem, da tisti, ki želijo gredo na šport. Mogoče bomo mi z našimi športnimi društvi, klubi njim zagotovili delavnice, izobraževanja itd. Skratka za nas so zaposleni kot naša največja družbena podskupina izjemno pomembni.</font><br/>
<font size="4">	Najbolj pomembni pa so naša bodočnost. To so pač otroci. Tu moram pohvaliti izredno dobro sodelovanje z Ministrstvom za šolstvo, znanost in šport. Naš cilj je, da bi bil že naslednje leto 1. oktobra športni dan celotnega »akurikuluma«. To pomeni, da bo vsa Slovenija na ta način poenotena, da bodo šole športale s športnim dnevom, da bomo mi </font><br/>
<br/>
<b><font size="4">3. TRAK: (ES) – 11.20</font></b><br/>
<br/>
<font size="4">	(nadaljevanje) z dnevom odprtih vrat v občinah, ki so največji lastniki infrastrukture zagotovili brezplačni obisk objektov, vadbo, preko društev organizirali razne prireditve tudi za občane, za seniorje. Tu absolutno močno računamo tudi na Ministrstvo za delo, družino, socialne zadeve, s katerim tudi zelo dobro sodelujemo. Tudi letos imamo kongres športa za vse namenjen družini. Če smo tu povezani in delamo za isti cilj, smo lahko zelo uspešni. </font><br/>
<font size="4">	Na koncu. Naš cilj dostikrat slišim kot da »saj mi smo že zelo uspešni in vsi se ukvarjajo s športi itd.« Na videz je to res. V bistvu pa ni. Zato zmeraj pravim, da ni cilj nagovarjati nas, ki itak že tečemo in se ukvarjamo s športom itd., ampak nas cilj je nagovoriti tistih 50 plus % prebivalcev, ki tega ne delajo. Za nas je vsak projekt, ki ga izvedemo in če z njim potegnemo enega izza televizorja ali telefona, če hočete, uspeh. In to mora biti tudi končni cilj. Se pravi dvigniti še to gibalno telesno kulturo v Sloveniji na višjo raven. Jasno so posledice dokazljive, tudi že znanstveno utemeljene. Več ko se ljudje gibljejo, bolj zdravi so. Zdrav narod pomeni tudi uspešen narod. </font><br/>
<font size="4">	Prosim vas za vašo podporo. Verjetno že veste, da je danes ob 12. uri tudi pri predsedniku države neke vrste sprejem, na katerem bo sodelovalo stotine otrok iz vse Slovenije, starejši, skratka celotna struktura, da ne bom našteval in ki bi tudi pomenil neko podporo temu projektu. Verjamem, da če bomo složni pri tem, da lahko že do naslednjega leta ta cilj dosežemo in tudi 1. 10. 2020 proslavimo paznik Slovenskega športa vsi skupaj.</font><br/>
<font size="4">	Bomo zelo veseli in hvala za čas.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, gospod Sodržnik.</font><br/>
<font size="4">	Ravno zato smo tempirali to sejo na 1. 10. 2019, da bi na neki simbolni ravni že danes oznanili to vašo pobudo in naš namen podpore. Ko smo že pri podpori, predsednik Državnega zbora me je prosil, da v primeru njegove odsotnosti, ker je moral na pot, povem, da pobudo tudi podpira in nam želi uspešno delo. </font><br/>
<font size="4">	Besedo dajem predstavnici Ministrstva za izobraževanje, znanost in šport. Izvolite. / oglašanje iz dvorane/ Se strinjam.</font><br/>
<font size="4">	Torej besedo dobi predstavnica Ministrstva za delo, družino, socialne zadeve in enake možnosti.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. KATJA RIHAR BAJUK: </font></b><font size="4"> Hvala lepa za besedo.</font><br/>
<font size="4">	Sama bi se na kratko odzvala z vidika pristojnosti Ministrstva za delo, družino, socialne zadeve in enake možnosti. Namreč zakon o praznikih in dela prostih dnevih je v naši pristojnosti. Iz tega razloga smo dobili pobudo Olimpijskega komiteja za razglasitev državnega praznika »Dan slovenskega športa«, ki bi ga praznovali 1. oktobra. </font><br/>
<font size="4">	Najprej bi omenila naslednje. Imamo dve vrsti praznikov: dela prosti dnevi in tisti, ki niso dela prosti dnevi. Kot je mag. Sodržnik že omenil, se predlaga zakon, ki ni dela prosti dan, kar je tudi pomembno z vidika trga dela, če se izrazim na ta način. Vsi dela prosti dnevi imajo določen vpliv na gospodarstvo. Prav tako je Slovenija trenutno po številu prostih dni primerljiva z ostalimi evropskimi državami. Tak praznik, ki bi bil dela prosti dan, z našega vidika ne bi bil sprejemljiv. Opredeljevanje dodatnega prazničnega dne, ki pa ne bi bil dela prosti dan, pa ne nasprotujemo.</font><br/>
<font size="4">	Na ministrstvu se v vsebinsko opredelitev sicer ne spuščamo. Ta vidik bo verjetno predstavilo Ministrstvo za izobraževanje, znanost in šport. Poudarjamo pa, da je pri določanju praznikov bistveno, da ti ustrezajo dejanskemu odnosu državljanov glede pomembnosti določenih datumov, ki jim je potrebno dati posebno obeležje. Kot sem rekla, predlogu absolutno ne nasprotujemo. Glede vsebine pa prepuščamo opredelitev Ministrstvu za izobraževanje, znanost in šport.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala lepa.</font><br/>
<font size="4">	Obveščam vas, da kolega Jože Lenart nadomešča kolega Aljaža Kovačiča. Ravno smo izkoristili nekaj sekund, da zajame zrak, gospa državna sekretarka, ter da dobi besedo.</font><br/>
<font size="4">	Besedo torej dajem gospe Martini Vuk, državni sekretarki na Ministrstvu za izobraževanje, znanost in šport.</font><br/>
<font size="4">	Izvolite. </font><br/>
<br/>
<b><font size="4">4. TRAK: (ES) – 11.25</font></b><br/>
<br/>
<font size="4">	</font><b><font size="4">MARTINA VUK:</font></b><font size="4"> Najlepša hvala, spoštovani predsednik. Spoštovane poslanke in poslanci! Spoštovani gostje!</font><br/>
<font size="4">	Po moji sapi se sliši, da nisem ravno v najboljši formi, ampak lahko je to samo še en dodaten razlog, da en dan v letu namenimo temu praznovanju športa, ne samo z vidika slavljenja, čaščenja, ampak tudi ozaveščanje lastne aktivne udeležbe. Vseeno moram povedati, da sem zamudila zato, ker je ravnokar potekala otvoritev festivala za tretje življenjsko obdobje in kot zadnja govornica je tam nastopala naša olimpijka Sara Isakovič, ki je poudarila ravno to povezanost kako pomemben je v resnici šport, kako pomembna je aktivnost za vsa življenjska obdobja in kako lahko sami na različne načine skrbimo za to, da ostanemo v formi in da se tega zavedamo.</font><br/>
<font size="4">	Iz uvoda je bilo sedaj jasno slišati, da lahko v imenu Ministrstva za izobraževanje, znanost in šport izrazim podporo pobudi Olimpijskega komiteja Slovenije in menimo, da bi potrebovali tak dan, Dan slovenskega športa, kot državni praznik. Se pa strinjamo s stališčem Ministrstva za delo, družino, socialne zadeve in enake možnosti, da ni potrebe, da bi bil to dela prost dan. Je pa pomembno, da en tak dan v Sloveniji namenimo praznovanju športa, proslavljanju športa, ker ne samo ti zadnji dosežki naših srebrno-zlatih odbojkarjev nam kažejo kako veliko imamo, zato da smo ponosni in kako pomembno je, da tudi to vendarle obeležimo enkrat letno.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala lepa, gospa državna sekretarka.</font><br/>
<font size="4">	Prehajamo na razpravo članic in članov odbora. Prvi sem prijavljen sam. </font><br/>
<font size="4">	V imenu tudi Poslanske skupine Stranke modernega centra pozdravljamo vse ukrepe in aktivnosti, ki spodbujajo pozitivni odnos državljank in državljanov do športa, ampak tudi do aktivnega športnega udejstvovanja in do krepitve vseh pozitivnih vrednot, ki jih ukvarjanje s športom prinaša. Zaradi vseh svojih družbenih učinkov je šport polje delovanja vsake odgovorne oblasti, zato ni nepomembno kako se država odziva skozi prizmo delovanja javnega interesa v športu, do njega, kako se vede, kako ga regulira, bodisi če govorimo o vrhunskem športu, posebej zato, kar smo priča temu v zadnjih dneh, bodisi v spodbujanju športne aktivnosti vseh državljank in državljanov ali na primer, ko se pogovarjamo o športu naših najmlajših ali pa najstarejših prebivalcev, tudi o športu invalidov itd. </font><br/>
<font size="4">	Vsaka družbena skupina si zasluži posebno pozornost države. Nenazadnje lahko šport razumemo tudi kot temeljno pravico vsakega od nas, zato je pomembno, da vsakemu posamezniku zagotovimo možnosti za dejavno športno sodelovanje v varnem, v zdravem športnem okolju. </font><br/>
<font size="4">	Ponovno pa moram spomniti na to, da smo v prejšnjem mandatu po skoraj 20 letih zastarelega zakonodajnega okvirja dobili nov sodoben zakon o športu, katerega glavni cilj je bil zagotoviti pogoje, da se bodo lahko tudi ljudje več in bolj kakovostno ukvarjali s športom, s tem ohranjali svoje zdravje, ampak tudi krepili svojega duha. Prvi leti izvajanja novega zakona dajeta spodbudne rezultate in v SMC si želimo, da bi šport v Sloveniji še naprej ostal kakovostno gibalo vseh generacij in spodbuda za kakovostno življenje slehernega posameznika. Seveda se zavedamo, da je sistemski napredek vedno možen, zato se ob siceršnjem ustreznem in kakovostnem zakonodajnem okvirju zavedamo za regijsko enakomerno razporejeno ter sodobno športno infrastrukturo ter večja vlaganja v šport na eni strani in na drugi strani zagotavljanje več gibanja na dan na osnovnošolskem in srednješolskem nivoju. </font><br/>
<font size="4">	In nenazadnje nas nedavni uspeh naših odbojkarjev utrjuje v prepričanju, da bo dobro, če bomo v prihodnje še bolj spodbujali organizacijo velikih športnih prireditev na najvišji ravni na področjih, kjer smo mednarodno prepoznani, kjer dosegamo vrhunske rezultate ali rekreativno množičnost.</font><br/>
<font size="4">	Zakona o praznikih in dela prostih dnevih se bomo verjetno izognili </font><br/>
<br/>
<b><font size="4">5. TRAK: (ES) – 11.30</font></b><br/>
<br/>
<font size="4">	(nadaljevanje) spremembe tega zakona. Verjamemo, da vodstvo Ministrstva za izobraževanje pri svojem delovanju na tem področju sledi vzpostavljenim usmeritvam, ki so pomembne tudi za nas v SMC. </font><br/>
<font size="4">	V luči vsega povedanega danes predstavljeno pobudo Olimpijskega komiteja razumemo kot željo po povečanju prepoznavnosti športa kot pomembnega družbenega podsistema oziroma promociji športa v najširšem smislu in jo v tej luči pozdravljamo. Načinu kako primerno, če želite tudi državniško, obeležiti pomen športa, športnega udejstvovanja, je seveda več in uzakonitev novega državnega praznika – kot smo slišali, ki naj ne bi bil dela prosti dan – je po naši oceni le ena od možnosti kako športu nameniti posebno pozornost, zlasti v luči spodbujanja aktivnega načina življenja, tudi krepitve narodne zavesti in ostalih pozitivnih posledic, ki jih ukvarjanje z njim prinese. </font><br/>
<font size="4">	Mnenje o tem ali je za to nujno potrebno sprememba Zakona o praznikih in dela prostih dnevih so lahko deljena, a glede na posledice same te ideje je prav, da se o njej razpravlja in da je ne bomo strli kar v kali. Primerjava med ostalimi državami nam sicer pokaže, da takšnega državnega praznika drugod po Evropski uniji ne poznajo. Imajo pa takšen praznik uzakonjen v nekaterih drugih državah; v Indiji, na Japonskem, v Katarju in Maleziji. </font><br/>
<font size="4">	Ne glede na to dejstvo in kakor tudi kot predsednik Odbora za izobraževanje, pa tudi kot poslanec SMC, nedvomno, da to pobudo pozdravljam in verjamem, da izhaja iz iskrenih ciljev in namenov kako športu dati še dodatno težo in pomen. A prav je, da se o tej pobudi na nek način izreče tudi Vlada in pristojna ministrstva. Zato kot predsednik odbora predlagam dva naslednja sklepa odbora: </font><br/>
<font size="4">	Prvi sklep: »Odbor za izobraževanje, znanost, šport in mladino podpira prizadevanja Olimpijskega komiteja Slovenije – zveze za šport – za promocijo športa, spodbujanje aktivnega športnega udejstvovanja državljank in državljanov ter s tem ustrezno nacionalno obeležitev poslanstva slovenskega športa.«</font><br/>
<font size="4">	Drugi sklep: »Odbor za izobraževanje, znanost, šport in mladino predlaga Vladi Republike Slovenije, da preuči pobudo Olimpijskega komiteja Slovenije za razglasitev državnega praznika športa z imenom Dan slovenskega športa.«</font><br/>
<font size="4">	V kolikor bo Vlada ob proučitvi predloga ocenila, da je pobuda smiselna potrebna, verjamem, da bomo že kmalu odločali o spremembi Zakona o praznikih in dela prostih dnevih. Pomembno pa je predvsem to, da se danes predstavljena ideja v takšni ali drugačni obliki v končni fazi manifestira, ker na vsak način izplen tega ne sme biti ničen. V kolikor bo končna ocena Vlade, da sprememba zakona ni potrebna, dajem sam že na tem mestu v premislek alternativni predlog oziroma pobudo, za katero sicer ne potrebujemo spremembe zakonodaje, da Vlada sama s sklepom oziroma drugim ustreznim aktom razglasi 1. oktober kot nacionalni dan športa. Tudi na ta način bi dosegli ustrezno obeležitev pomena športa in ukvarjanja z njim, ne le na simbolni ravni, temveč tudi na izvedbeni ravni. Verjamemo, da bo pobuda v prihodnjih dejanjih naletela na plodna tla in da bomo v takšni ali drugačni obliki primerno obeležili širši družbeni in simbolni pomen športnega udejstvovanja naših državljank in državljanov. Hvala.</font><br/>
<font size="4">	Naslednji ima besedo kolega Matjaž Nemec.</font><br/>
<br/>
<font size="4">	</font><b><font size="4">MATJAŽ NEMEC (PS SD):</font></b><font size="4"> Hvala lepa, predsednik. Spoštovani predstavniki Olimpijskega komiteja, predstavnice obeh ministrstev in kolegice in kolegi, dober dan tudi v mojem imenu.</font><br/>
<font size="4">	Seveda ne gre drugače kot izraziti vso podporo tej pobudi, ne samo v luči vseh minulih in bodočih športnih dosežkov, ampak zaradi DNK-ja, ki ga nosimo v sebi kot Slovenke in Slovenci že od – kot ste dejali – uradno že od leta 1863. Kajti tako kultura in šport sta nas usodno izoblikovala kot narod, kasneje kot nacijo in ta družbeni podsistem z današnjim dnem in z nadaljnjimi postopki postavljamo nekje na svoje mesto na najvišje v zavedanju kako pomemben je ta družbeni podsistem za razvoj ne samo samozavesti, ne samo v smislu preventive v boju proti boleznim in za krepitev zdravja, ne samo za krepitev občutka do domovine in tovarištva in spoštovanja drug do drugega, ampak predvsem kot tisti podsistem, da nas znova in znova opozarja, predvsem nas politike, kako znate biti športniki vselej pred nami.</font><br/>
<font size="4">	Ne samo v povezovanju, ne samo izkazovanju ljubezni do domovine, ampak predvsem v iskanju rešitev.</font><br/>
<br/>
<b><font size="4">6. TRAK: (ES) – 11.35</font></b><br/>
<br/>
<font size="4">	(nadaljevanje) 1. oktober bo tisti dan, ki nas bo vsako leto znova opominjal ne samo na uspehe, ampak predvsem nas politike na to, kaj mora politika še narediti v odnosu do športa in športnic in športnikov. Kar nekaj izzivov nas še čaka. Ne samo v smislu infrastrukture, ne samo v smislu povečanja sredstev, ne samo v smislu kasnejšega udejstvovanja oziroma vključevanja v družbo športnikov, ki so zaključili pot, ampak predvsem zato, da bomo tudi politiki, ne samo se zgovorno pojavljali ob uspehih ob športnikih in se z njimi fotografirali, ampak da bomo tudi nazorno pokazali spoštovanje do tega športnega podsistema, ki Republiko Slovenijo, Slovenke in Slovence vsakič znova postavlja na zemljevid sveta bolj kot kakršnakoli druga panoga. Mogoče še znanstveniki in znanost je tista, ampak bolj kot športnice in športniki, ni posameznic in posameznikov, da bi nas tako visoko predstavljali kot narod v globalnem smislu. </font><br/>
<font size="4">	Govorim v svojem lastnem imenu ter v imenu Poslanske skupine Socialnih demokratov. Svojo podporo ponujamo kot brezpogojno temu dnevu, predvsem v smislu zavedanja koliko moramo še storiti za vas. Torej, da ne bom dolg, ker mislim, da pretirane razprave danes ne bo in se bodo še kolegice in kolegi oglasili, bom zaključil s tem, da dajmo politiki narediti tisto, kar so športniki že zdavnaj naredili za našo državo.</font><br/>
<font size="4">	Torej, naša podpora je brezpogojna in podpiramo ta predlog. Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, kolega Nemec.</font><br/>
<font size="4">	Naslednji je kolega Marko Bandelli.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MARKO BANDELLI (PS SAB):</font></b><font size="4"> Hvala, predsednik.</font><br/>
<font size="4">	Kaj drugega dodati kot tisto, kar ti sam športnik kolega tudi pove, iz prve roke. </font><br/>
<font size="4">	Mi v Stranki Alenke Bratušek se strinjamo. Četudi ne zgleda, sem ljubitelj športa. Naša predsednica je krepko več, tudi zelo aktivna pri tem. Ampak ne glede na to, mislim, da je to ena pobuda za podpreti. Dobra pobuda, taka, ki združuje, ne deli. Obratno. Videli smo, ne samo v tem dogodku, v tej odbojki – ni me sram povedati, ampak nisem gledal niti ene tekme, ker nisem imel času – ampak sem sledil. Ampak je bilo lepo in zanimivo gledati kako je narod skupaj. Ne glede, ne ekonomsko, ne politično, niti ne versko, ampak združuje popolnoma vse skupaj. Mislim, da je to zelo dobro. In če to začnemo vzgajati že pri otrocih, se pravi v šolah, mislim, da je to zadevo samo za podpreti. </font><br/>
<font size="4">	Večkrat veste sami kakšne so težave na podeželju za športne dejavnosti zaradi infrastrukture. In te infrastrukture nismo, tisti, ki imajo občine v katerih je pa 90 %, ki niso mestne ali pa niso večje občine, imajo velike težave predvsem s tem. Tukaj sem večkrat dal pobudo tudi sam, ko sem bil župan, da se dajmo z občinami združiti in dajmo investirati skupaj v te infrastrukturne objekte, ker ni potrebno, da ima vsaka občina popolnoma vso infrastrukturo. Ni potrebno. Potem se ta zadeva zvodeni. Ne dobiš pravih kadrov, ne sistem, ne druženja. Podpirati na kakšen način investicije z združevanjem pri tej zadevi. </font><br/>
<font size="4">	Kar je tu sedaj z naše strani absolutno podpiramo sklepe. To ni noben problem. Daleč od tega. Pobudo, še enkrat ponavljam, podpiramo. Smo pa na strani Ministrstva za delo, ne bi želeli, da bi to bil dela prosti dan. Absolutno ne, ker mislim, da to ne bi bilo dobro za državo. Drugače pa podpiramo iniciativo in smo za in bomo podprli katerokoli drugo pobudo v tej smeri. Tako ne razen dan kave, ko sem bral, da je danes. Tudi kave ne pijem, tako da me ni tako presenetilo. Ampak dan športa pa bi bilo zanimivo, da bi vsi skupaj, tudi v parlamentu naredili, če ne drugega en šah na vrhu. Tudi to je šport.</font><br/>
<font size="4">	Toliko z moje strani, predsednik. Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, kolega Bandelli.</font><br/>
<font size="4">	Dobro je povezati odsotnost pozornosti do športa z okroglo postavo. Ampak odsotnost pitja kave verjetno nima s tem povezave.</font><br/>
<font size="4">	Naslednja je kolegica Lidija Divjak Mirnik.</font><br/>
<br/>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Hvala lepa, predsednik, za besedo. Lep pozdrav gostje! </font><br/>
<br/>
<b><font size="4">7. TRAK: (ES) – 11.40</font></b><br/>
<br/>
<font size="4">	(nadaljevanje) Lep pozdrav, gostje! Lep pozdrav kolegice in kolegi!</font><br/>
<font size="4">Pobudo, kot mama dveh zelo aktivnih športnikov, pozdravljam, kot žena bivšega aktivnega športnika in tudi sama sem v svojih časih, ko sem bila še mlada in lepa, dosti »športala«. Pa pustimo to.</font><br/>
<font size="4">	Dan slovenskega športa je pravzaprav ob vsakokratnem uspehu slovenskih športnikov v Sloveniji. Sploh v zadnjem času. Pravzaprav bi se morali o pomembnosti športa kot takšnega pogovarjati tudi o tem kako doprinese k krepitvi narodne zavesti, kako doprinese k solidarnosti in nenazadnje kako »športanje« vseh generacij tudi zmanjšuje stroške naše zdravstvene blagajne. Tudi to se mi zdi pomembno, da o tem govorimo. Seveda o tem, da nimajo vsi enakega dostopa in možnosti do športnih objektov, o tem je treba tudi govoriti in o tem, da bo treba še zgraditi marsikatero zunanje urbano igrišče, ki bo tudi posejano s tartanom in marsikatero dvorano, da bodo tudi v tistih delih predelih Slovenije, kjer tega še nimajo, imeli mladi in otroci te možnosti. O tem je treba tudi govoriti. </font><br/>
<font size="4">	V Poslanski skupini Liste Marjana Šarca vsakršne spodbude zdravega načina življenja in medgeneracijskega sodelovanja, predvsem v času, ko vse manj prostega časa namenimo gibanju in druženju, ko vse več mladih ždi ogromno časa na  telefonih, ko imamo po anketah in po analizah predvsem tistih športnih kartonov, ki se jih še spomnimo vsi iz osnovne šole, vedno več debelih otrok, absolutno pozdravljamo. </font><br/>
<font size="4">	Prisoten pa se nam zdi pomislek o datumu umestitve samega praznika, saj 1. 10. že praznujemo mednarodni dan starejših in menimo, da bi morali glede na izzive, ki jih prinaša starajoča se družba, se posvetiti predvsem tudi temu, da dejavno spodbujamo starejše k aktivnostim. Zato dajemo v razmislek datum 15. 10., to je dan Olimpijskega komiteja Slovenije, ko se že pravzaprav dogaja zelo ogromno aktivnosti – tudi ponudniki raznih športnih programov se takrat predstavljajo državljanom, ko se ponujajo že brezplačni obiski raznovrstnih športnih dejavnosti in bi mogoče bilo smiselno razmisliti tudi o tem. To dajem samo v razmislek. Definitivno pa kot rečeno, pozdravljamo tudi to, da ne bo dela prosti dan in pozdravljamo to, da se čim več tistih, ki še niso aktivno vključeni v šport tudi vključi v športne aktivnosti, ki so jim pač pri srcu.</font><br/>
<font size="4">Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, kolegica Divjak Mirnik.</font><br/>
<font size="4">Naslednja besedo dobi kolegica Tadeja Šuštar.</font><br/>
<font size="4">Izvolite.</font><br/>
<br/>
<font size="4">	</font><b><font size="4">TADEJA ŠUŠTAR (PS NSI):</font></b><font size="4"> Hvala, predsedujoči, za besedo. Spoštovani gostje, cenjeni kolegice in kolegi! </font><br/>
<font size="4">	V Poslanski skupini Nove Slovenije tudi pozdravljamo to pobudo za državni praznik slovenskega športa, saj proti takšni pobudi ne moreš biti proti, ker se ob vsakem uspehu slovenskih športnikov, tako sedaj odbojkarskem uspehu, tako prej kolesarskem in tudi zimski športi, alpsko smučanje, smučarski skoki, zmeraj Slovenci stopimo skupaj in ob vsakem uspehu je že to praznik za nas. To Slovence povezuje, združuje in nas tudi spodbuja k zdravemu življenjskemu slogu. </font><br/>
<font size="4">	Bi pa se lahko tudi vprašali kako bi najboljše pomagali slovenskemu športu. Vsekakor bi bilo potrebno nameniti več denarja za šport, za promocijo, za podporo športnim klubom, mladim, ki se začenjajo ukvarjati s športom. Tukaj bi bilo treba dodati še kakšne davčne olajšave za podjetja, ki podpirajo šport. </font><br/>
<font size="4">	Nova Slovenija je že v preteklosti predlagala posebne davčne olajšave za podjetja, ki donirajo športnim društvom in podjetje, ki donira bi bilo s tem bolj spodbujeno, da še bolj se udestvujejo v športu in podpira slovenske športnike. </font><br/>
<font size="4">	Upam, da se bo ob tem državnem prazniku, če bo sprejet, res odzvalo veliko ljudi in se začelo malo z mislijo nad tem, kako oni zdravo živijo, kako se ukvarjajo s športom in da bodo tudi namenili svoj čas za šport in zdrav način življenja.</font><br/>
<font size="4">Hvala.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, gospa Šuštar.</font><br/>
<font size="4">Ženski ekipi razpravljavk se priključuje še Mateja Udovč.</font><br/>
<font size="4">Izvolite.</font><br/>
<font size="4">	 </font><br/>
<b><font size="4">8. TRAK: (ES) – 11.45</font></b><br/>
<br/>
<font size="4">	</font><b><font size="4">MATEJA UDOVČ (PS SMC):</font></b><font size="4"> Hvala lepa. Spoštovani gostje, spoštovane kolegice in kolegi!</font><br/>
<font size="4">	Slovenci smo, lahko bi rekli, kar športni narod. Mislim, da nam vsi zavidajo naše športne uspehe na vseh področjih in vseh nivojih. Tako odbojkarji, košarkarji, nogometaši, plezalke in plezalci, plesalci, šahisti, smučarji, skakalci in vsi ostali, od skupinskih in individualnih športov, resnično smo športni narod. </font><br/>
<font size="4">	Tudi sama podpiram nacionalni dan športa. Pozdravljam pobudo Olimpijskega komiteja, ampak tako kot so predhodnice že opozarjale na določene stvari, kar se tiče povezane s športom, bi tudi sama izpostavila eno tako stvar, ki bi bila vredna razmisleka. Šport je za starše otrok zelo velik strošek. Prav tako prihajajo otroci iz različnih družin. So starši, ki se niso v svoji mladosti ukvarjali s športom, se ne ukvarjajo sedaj, in mogoče ne znajo motivirati pravilno otrok oziroma usmerjati v šport. In tukaj na tej točki je prav in izredno pomembno, da se na tem mestu pri vzgoji otrok vstopijo drugi deležniki, kar pa se bojim, da vedno ni tako. Tako kot je že kolegica Lidija Divjak opozorila, da vsi nimajo enakih pogojev. Pa mogoče – eni nimajo pogojev glede športne infrastrukture, eni pa nimajo pogojev ker pač nimajo denarja. </font><br/>
<font size="4">	Mislim, da je ta pobuda – dan slovenskega športa – je pobuda zato, da bi se čim več ljudi ukvarjali z različnimi športi, ne zato, da bi bili vsi uspešni in najboljši, ampak zato, da bi se družili, da bi se povezali, da bi lahko timsko delali. Ja, absolutno. Nekateri izmed njih pa uspeli. V športu je največ – sama pravim pri masi – če otroci zmorejo te vezi, ki jih v kolektivnem športu vzpostavijo obdržati do konca življenja. To je največ kar jim bo ostalo. Poleg mogoče tistih, ki so profesionalni športniki, ki imajo še poškodbe zraven, ki pa upam, da jih ni veliko. </font><br/>
<font size="4">	Zato bi mogoče izpostavila vprašanje kako bi sedaj otroke do 15 leta najbolj vključili, da bi zajeli – vseh tako ali tako ne moremo zajeti – večino v šport, da bi mogoče bil razmislek, da bi bil šport do 15 leta. To se pravi za otroke v osnovni šoli brezplačen. Da ne bi bili starši zavezani samo k vpisovanje v klube in da bi bilo to v okviru osnovnih šol. Da bi bila omogočena širša zgodba in tudi učitelji bi lahko lažje motivirali svoje otroke in jih prepoznali in jih uvrstili v tiste športe, za katere bi bili primerni. Ker namreč ne smemo pozabiti, da se danes dogaja, da ti otroci marsikdaj ostajajo v klubih zato, ker jih navidezno trenerji uvrščajo, da so dobri, v resnici pa jih imajo zato, da starši financirajo obstoj njihovega kluba. </font><br/>
<font size="4">	To je en velik problem, ki bi ga morali tudi enkrat odpreti in se ga rešiti. Drugače pa ja. Še enkrat. Dan slovenskega športa podpiram in prav je, da ga postavimo na zemljevid Evrope.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, gospa Udovč.</font><br/>
<font size="4">	Zadnji prijavljeni k besedi je kolega Jurij Lep.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">JURIJ LEP (PS DeSUS):</font></b><font size="4"> Hvala, predsednik, za besedo.</font><br/>
<font size="4">	Tudi v naši Poslanski skupini Desus smo zadovoljni in veseli, da je prišel ta predlog. Čeravno je bilo prej rečeno, vemo, da je danes dan starejše populacije in ni nič narobe. Tudi danes na seji smo to že izpostavili. Sam pa mogoče ravno vidim v tem smislu, da se ta dva praznika malo povežeta oziroma ta dva dogodka in glede na starejšo populacijo, da bodo takrat mogoče malo spoznali, da je treba tudi malo zdravo živeti. </font><br/>
<font size="4">	Vse kar je bilo povedano, tudi sam osebno podpiram. Gre se pa predvsem zato, da me tudi to veseli, </font><br/>
<br/>
<b><font size="4">9. TRAK: (ES) – 11.50</font></b><br/>
<br/>
<font size="4">	(nadaljevanje) da Ministrstvo za delo in Ministrstvo za izobraževanje sta na strani te pobude in če sta na strani te pobude me veseli, da se tudi predlagatelj strinja s tem, da to ni dela prosti dan. Ne glede na to sem prepričan, da ni to osnova, da smo prosti in da dejansko ne obremenimo neko gospodarstvo kot takšno. Da je pa praznik, je pa vsekakor dobrodošlo. In tudi če je praznik, če ni dela prosti dan, bomo tisti, ki pač radi telovadimo ali pa ki smo bili športniki in smo športniki tudi takrat, to pokazali tudi ostalim. Mislim, da je pomembno, da sta ta dva sklepa, ki ju je predsednik predlagal oziroma ki bosta postala sklepa odbora, prava. Naj se Vlada odloči in da predlog ali je potrebno spremeniti zakon ali zadostuje, da s sklepom Vlade tudi to naredimo.</font><br/>
<font size="4">	Z naše in moje strani ta predlog zelo podpiramo. O vsem ostalem kar je bilo rečeno, samo tri države so bile omenjene, ki imajo na svetu take praznike. Ni problema. Bo pač Slovenija v Evropi prva, ki bo to dala na tapeto. Mogoče bo za nami kdo sledil in tudi tako sprejel. </font><br/>
<font size="4">	Hvala. Podpiram predlog. </font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, kolega Jurij Lep.</font><br/>
<font size="4">	Se opravičujem kolegu Lenartu, ker sem spregledal njegovo prijavo za razpravo.</font><br/>
<font size="4">	Torej, kolega Jože Lenart, izvolite.</font><br/>
<br/>
<font size="4">	</font><b><font size="4">JOŽE LENART (PS LMŠ):</font></b><font size="4"> Hvala lepa za besedo. Ni nobenega problema. Tukaj smo in vsi bomo prišli na vrsto. </font><br/>
<font size="4">	Seveda se veselimo vseh naših športnih uspehov. Slovenija je tukaj fenomen in to moramo podpirati. Glejte, že samo dejstvo, da imamo toliko uspešnih športnikov kaže na to, da tudi baza dela. To je dejstvo. Tudi to si moramo priznati. Vendar ne želim si, da bi ta dan športa bil namenjen samo vrhunskemu športu in temu uspehu. To se pravi kar je bilo že od ostalih omenjeno, si moramo zelo prizadevati predvsem med mladimi, da jim vcepimo to navado gibanja. To je dejstvo. Saj nismo prvi,saj te zadeve so že bile. Te akcije, ki so že v preteklosti potekale, poznamo in mislim, da je tudi zaradi tega Slovenija tu kjer smo. </font><br/>
<font size="4">	Opozoril bi še na eno dejstvo, kar je bilo sicer že rečeno. Zdravstveni delavci zelo opozarjajo, ker vemo kako se te bolezni, predvsem ki izhajajo iz debelosti, diabetesa, srčno-žilne bolezni. Tu je rak rana in opozarjajo, da bo najhujši problemi človeštva v prihodnje in zato je to gibanje toliko bolj pomembno. Se pravi, dajmo večji poudarek na to gibanje.</font><br/>
<font size="4">	Če pa želimo, da bomo na tem lahko napravili – se opravičujem, da prej v Poslanski skupini mi ta zadeva ni prišla na misel. Dan športa je eno, ko opozorimo. Opozoril pa bi nekaj. Dajmo Dan športa razširiti na teden športa ali celo mesec športa. Zakaj? Takrat bodo te aktivnosti lahko prišle res prav do izraza. Dajmo cel mesec oktober nameniti športnim dejavnostim. Takrat se naj vsa društva, vsi klubi, vsi, ki na tem delajo temu posvetijo in dajo pozornost na to. Saj poznamo tudi teden požarne varnosti itd. To je potem malo drugače, ko pa je samo na en dan gre pa tako mimo. Tudi danes je dan starejših. Se tako bežno spomniš in gre zadeva naprej. Če bi pa tu naredili vsaj teden športa, bi te aktivnosti lahko prišle do izraza širše in bolj opozorile na sebe. </font><br/>
<font size="4">	To je nek vmesni predlog in se opravičujem, da že prej v tem tednu, ko smo te predloge dajali, nisem prišel do tega zaključka, ker sem se mogoče ukvarjal z drugimi zadevami.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, kolega Lenart, če vas prav razumem, vi ne želite spremeniti dikcije predloga sklepov. Samo je to razmišljanje, drugače bi imeli težave.</font><br/>
<font size="4">	Sedaj se vračamo na razpravo.</font><br/>
<font size="4">	Gospa državna sekretarka, gospa Martina Vuk, je prosila za besedo.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MARTINA VUK:</font></b><font size="4"> Hvala lepa.</font><br/>
<font size="4">	Mogoče sem bila na začetku malo preveč v tem naletu, pa sedaj malo bolj umirjeno in nekoliko širše. Vseeno bi rada povedala še kakšne stvari, ki so bile izpostavljene sedaj v razpravi. </font><br/>
<font size="4">	Mi razumemo, figurativno rečeno, to pobudo Olimpijskega komiteja kot češnja na torti temu, da obeležimo en dan na leto v tej državi kot poseben dan za šport, zato ker je šport bistveno več kot to, da bi rekli dajmo se en dan vsi ukvarjati. Je pa treba začeti od začetka. Verjetno veste, pa ne vem, če veste, ker ko sem jaz zvedela, sem bila zelo presenečena nad tem podatkom, </font><br/>
<br/>
<b><font size="4">10. TRAK: (ES) – 11.55</font></b><br/>
<br/>
<font size="4">	(nadaljevanje) da nimajo niti vse države Evropske unije športno vzgojo kot predmet v šoli. Slovenija je tista, ki povečuje število ur športne vzgoje v šoli, dodajamo tudi sedaj v obliki razširjenega programa dodatne ure športne vzgoje. Podaljšano bivanje je tudi razdeljeno na način, da je obvezno en del posvetiti gibanju na prostem, če se le da, zato da to gibanje, ta aktivnost preide otroku v kri – če tako rečem – v zavest in da ohrani potem tudi skozi svojo odraslo dobo. Obvezen predmet športna vzgoja je tudi v srednji šoli in sedaj razmišljamo ponovno o tem, da bi se uvedla tudi nazaj na fakultete, šport kot obvezna aktivnost, ki mora biti opravljena, zato da se ohrani to gibanje. Vemo, da ravno nekje sredi srednje šole pa potem v času študija je tisto najbolj kritično obdobje, ko tudi večina tistih, ki aktivno trenirajo nek šport, se z njim ukvarjajo, potem rečejo, da se jim ne da več. Vzemite to v narekovajih, ampak pač v življenju se ti veliko dogaja in nekako takrat rabiš še dodatno spodbudo zato, da ohraniš to vključenost. </font><br/>
<font size="4">	Šole – ravno tako – morajo v okviru svojih interesnih dejavnosti, torej v okviru krožkov – po domače rečeno – ponuditi tudi športne aktivnosti kot možnost izbire. To ni nujno, da otrok izbere, ampak tudi športni krožki morajo biti tisti, ki jih šola ponudi in te interesne dejavnosti so brezplačne. Vse to je brezplačno za otroke. </font><br/>
<font size="4">	V interesu šole vsakega kraja in v našem skupnem interesu bi moralo biti izredno dobro sodelovanju športnih klubov in šol. V celi vertikali, ne samo osnovnih šol, je pa v osnovnih šolah to najbolj intenzivno. To je dejstvo. Ampak to sodelovanje absolutno mora biti zelo dobro. Po eni strani je to način vstopa, prvo seznanjanje otrok s športom, z aktivnim treniranjem in ukvarjanjem z nekim športom in na drugi strani je tudi način kako športni klubi pridejo do tistih potencialnih svojih športnic in športnikov. </font><br/>
<font size="4">	Predsednik, vi ste že omenili Zakon o športu, ki je dal tisto ključno podlago, da lahko govorimo, da imamo sedaj na tem področju relativno dobro urejene zadeve, zlasti zato, da imamo pri nas licencirane trenerje. Ni to samooklicano. Imamo jasno določeno usposabljanje, licenco, vpis v razvid, vemo kaj je športni klub, vemo na kakšen način deluje Olimpijski komite, kako so športne panožne zveze itd. Skratka ta prostor je urejen prostor. Seveda pa ni šport samo ta del, ki vodi k profesionalnemu športu, če uspe, ampak je šport tudi vsaka telesna aktivnost, ki je organizirana, torej rekreativni šport in na temu zagotovo moramo graditi. Zadnjih pet let že poteka – to je mogoče odgovor na zadnjo pobudo – v okviru cele Evropske unije, to je bila pobuda Evropske komisije, evropski teden športa. Ravno prejšnji teden je ta evropski teden športa potekal. Na Finskem je bila otvoritev, ki sem se je tudi sama udeležila in ta teden je namenjen vseevropskemu osveščanju kako pomembno je to gibanje od vrtca pa do tretjega življenjskega obdobja, zato ker je ta aktivnost tista, ki nas ohranja.</font><br/>
<font size="4">	In še zadnja stvar. To je pa tisto, kar smo na pobudo Poslanske skupine SDS že obravnavali na tem odboru, to pa je seveda športna infrastruktura in nikoli končana zgodba. Na kakšen način doseči večje vlaganje. Vseeno pa je treba povedati, da vsako leto preko javnega razpisa namenimo določena sredstva vlaganju v športno infrastrukturo. Prizadevamo si, da bi to še krepili, ampak to je tudi način kako omogočiti dostopnost do športa za vse.</font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK MAG. BRANISLAV RAJIĆ:</font></b><font size="4"> Hvala, gospa državna sekretarka.</font><br/>
<font size="4">	Besedo je ponovno želela kolegica Lidija Divjak Mirnik.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Hvala, predsednik, za to besedo.</font><br/>
<font size="4">	Bom zelo kratka. Gospa državna sekretarka me je spodbudila k temu razmisleku. Absolutno se strinjam z vami, da je ponovno treba uvesti obvezen predmet na univerze, kar se športa tiče </font><br/>
<br/>
<b><font size="4">11. TRAK: (ES) – 12.00</font></b><br/>
<br/>
<font size="4">	(nadaljevanje) tiče, ker se nam točno tam zgodi to, kar ste dejali. Študentje odpadejo in potem se ne vrnejo in tam imamo mi tisti manko, ki stoji in ki se potem nič več ne ukvarja s športom, da rečem starejših. Tam pač nehajo. </font><br/>
<font size="4">	Moram se pohvaliti na tem mestu, ker sem zelo ponosna na svoje bivše delo. Ko sem bila še direktorica študentskih domov na Univerzi v Mariboru, smo naredili prvi zunanji fitnes …. v Mariboru. Zelo kvaliteten, ki je zelo obiskan. Uvedli smo tudi zdrav življenjski slog v študentske domove tako v zunanjem fitnesu kot tudi v notranjih fitnesih, ki v študentskih domovih Univerze v Mariboru obstajajo in zelo spodbujali študente k temu, da bi se aktivno ukvarjali s športom. Pa vam moram povedati, da je to zelo težko delo. Da študentje takrat res tisti, ki se ukvarjajo s športom, tako ali tako športajo, tisti, ki pa ne, pa jih je zelo težko spodbuditi k temu, da bi ponovno začeli. Kljub temu, da so vsi ti fitnesi brezplačni, je treba vložiti kar dosti energije, da se jih vključi. Zato se mi zdi, da če ponovno uvedemo, da rečem, obvezen predmet, ker oni morajo toliko in toliko ur posvetiti športu in jih oddelati, da bo to eden zelo pomemben premik in ga zelo pozdravljam. Hvala lepa, predsednik, še enkrat za besedo. </font><br/>
<br/>
<font size="4">	</font><b><font size="4">PREDSEDNIK DR. BRANISLAV RAJIĆ:</font></b><font size="4"> Hvala, kolegica Divjak Mirnik.</font><br/>
<font size="4">	Nihče več ne želi razpravljati, zato zaključujem razpravo in predlagam, da odločamo o dveh naslednjih sklepih. Sicer sem prebral enega in drugega, tako da mislim, da ni potrebno, da ju še enkrat. Verjetno nihče ne želi razpravljati o  predlogih sklepov? (Ne.)</font><br/>
<font size="4">	Torej zaključujem razpravo in prehajamo na glasovanje. Glasujemo o prvem sklepu. Glasujemo.</font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je prvi sklep sprejet.</font><br/>
<font size="4">	In začenjamo glasovanje o drugem sklepu. Glasujemo.</font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je drugi sklep sprejet.</font><br/>
<font size="4">	</font><br/>
<font size="4">	Zaključujem 1. točko dnevnega reda in 14. nujno sejo Odbora za izobraževanje, znanost in šport.</font><br/>
<font size="4">	Želim vam športno držo in športno sapo. Nasvidenje. </font><br/>
<br/>
<b><font size="4">Seja se je končala 1. oktobra 2019 ob 12.02 uri.</font></b>
</root>