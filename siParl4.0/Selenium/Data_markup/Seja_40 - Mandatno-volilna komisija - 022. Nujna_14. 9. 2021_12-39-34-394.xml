<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">22. nujna seja</font></b><br/>
<br/>
<b><font size="4">(14. september 2021)</font></b><br/>
<br/>
</p></div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 8.30 uri.</font></b><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Pričenjam 22. nujno sejo Mandatno-volilne komisije. Vse članice in člane Komisije in vse ostale prisotne prav lepo pozdravljam.</font><br/>
<font size="4">	Obveščam vas, da so danes zadržani in se seje ne morejo udeležiti. Franc Jurša, Maša Kociper in Janja Sluga. Na seji kot nadomestni poslanci pa sodelujejo: Tomaž Lisec nadomešča Anjo Bah Žibert, Zmago Jelinčič Plemeniti nadomešča Dušana Šiška in pa Jože Lenart nadomešča Braneta Golubovića. </font><br/>
<font size="4">S sklicem seje ste prejeli naslednji dnevni red: Predlog sklepa o imenovanju članic oziroma člana kandidacijske komisije za izbiro primernih kandidatov za namestnico oziroma namestnika predsednika Komisije za preprečevanje korupcije.</font><br/>
<font size="4">	Ker k dnevnemu redu ni bilo predlogov za razširitev dnevnega reda oziroma za umik točke, je določen dnevni red seje kot je predlagan s sklicem. </font><br/>
<font size="4">		</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG SKLEPA O IMENOVANJU ČLANIC OZIROMA ČLANA KANDIDACIJSKE KOMISIJE ZA IZBIRO PRIMERNIH KANDIDATOV ZA NAMESTNICO OZIROMA NAMESTNIKA PREDSEDNIKA KOMISIJE ZA PREPREČEVANJE KORUPCIJE.</font></b><font size="4"> </font><br/>
<font size="4">	Kot gradivo ste prejeli: obvestilo Predsednika Republike Slovenije preko sistema UDIS, delovno besedilo predloga sklepa, ki je bilo objavljeno na spletnih straneh Državnega zbora s sklicem seje in pa predlog kandidatke, ki ste ga prejeli v varovani predal v sistemu UDIS. </font><br/>
<font size="4">	Uvodna pojasnila: Predsednik Republike Slovenije je 25. 8. 2021 predsedniku Državnega zbora posredoval obvestilo o odstopu mag. Uroša Novaka z mesta namestnika predsednika Komisije za preprečevanje korupcije in v Uradnem listu Republike Slovenije objavil ukaz o njegovi razrešitvi in poziv za zbiranje kandidatur za novo namestnico oziroma namestnika predsednika Komisije za preprečevanje korupcije. Hkrati je v skladu z drugim odstavkom 9.a člena Zakona o integriteti in preprečevanju korupcije v Državni zbor zaprosil, da imenuje svojega člana kandidacijske komisije za izbiro primernih kandidatov za namestnico oziroma namestnika predsednika Komisije za preprečevanje korupcije v roku 15 dni od prejema obvestila.</font><br/>
<font size="4">	Zakon o integriteti in preprečevanju korupcije v prvem odstavku 9.a člena določa, da funkcionarje Komisije za preprečevanje korupcije imenuje predsednik Republike Slovenije. V tretjem odstavku 9.a člena pa nadalje določa, da kandidacijski postopek za izbiro primernih kandidatov za predsednika in namestnika predsednika Komisije za preprečevanje korupcije izvede kandidacijska komisija sestavljena iz petih članov, pri čemer enega člana v kandidacijsko komisijo imenuje Državni zbor. </font><br/>
<font size="4">	V skladu s četrtim odstavkom 9.a člena zakona za člana kandidacijske komisije ne more biti imenovana oseba, ki je član organov politične stranke ali ki je zadnji dve leti opravljala funkcije v izvršilni oziroma zakonodajni veji oblasti na državni ali lokalni ravni in ki je s kandidatom v sorodstvenem in drugem razmerju določenem v prvega odstavka 7.a člena tega zakona. </font><br/>
<font size="4">	Poslanske skupine so bile 25. 8. 2021 in ponovno 6. 9. 2021 pozvane, da do 9. 9. 2021 predlagajo kandidate za članico ali člana navedene kandidacijske komisije. Mandatno-volilna komisija je 10. 9. 2021 prejela predlog Poslanske skupine Slovenske demokratske stranke, ki za članico kandidacijske komisije predlaga mag. Ingrid Kovšca Pušenjak.</font><br/>
<font size="4">	Odpiram razpravo članic in članov Komisije. Še pred tem pa Miha Kordiš nadomešča dr. Mateja Tašner Vatovca. </font><br/>
<font size="4">	Izvolite. Želi kdo razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se za članico kandidacijske komisije za izbiro primernih kandidatov za namestnico ali namestnika predsednika Komisije za preprečevanje korupcije imenuje mag. Ingrid Kovšca Pušenjak.«</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Ne deluje. Prekinjam glasovanje. Je v redu? </font><br/>
<br/>
<b><font size="4">2. TRAK: (ES) – 8.35</font></b><br/>
<br/>
<b><font size="4">	</font></b><font size="4">(nadaljevanje) Bomo poklicali tehnično službo. Samo moment. Začasno prekinjam sejo. Napaka je odpravljena. Ponovno začenjamo z glasovanjem.</font><br/>
<font size="4">	Kdo je za? (10 članov.) Je kdo proti? (3 člani.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Zaključujem to točko dnevnega reda in 22. nujno sejo Mandatno-volilne komisije. </font><br/>
<font size="4">	Zahvaljujem se vam za sodelovanje.</font><br/>
<br/>
<b><font size="4">Seja je bila končana 14. septembra 2021 ob 8.36 uri.</font></b>
</root>