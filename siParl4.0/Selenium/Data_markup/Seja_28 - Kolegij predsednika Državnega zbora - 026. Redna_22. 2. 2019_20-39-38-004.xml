<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>26. seja</b><br/>
<br/>
<b>(22. februar 2019)</b></p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 10.03. </b><br/>
<br/>
<b>1. TRAK: (NM)</b><br/>
<br/>
<b>	PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, lep pozdrav tudi predstavnikom Vlade in ostalim prisotnim.<br/>
	Začenjam 26. sejo kolegija ter pozdravljam vse prisotne. Obveščam vas, da vam je bilo včeraj z dopisom podpredsednika, gospoda Jožeta Tanka poslano novo gradivo k 2., 3. in 4. točki dnevnega reda. Nadomeščanja so naslednja. Prosim, če mi daste sem papir. Najlepša hvala. Gospod Branko Simonovič nadomešča gospoda Franca Juršo, gospod Samo Bevk nadomešča gospoda Matjaža Hana in gospod Jani Möderndorfer nadomešča gospoda Igorja Zorčiča.<br/>
<br/>
	Prehajamo na <b>1. TOČKO DANAŠNJEGA KOLEGIJA PREDSEDNIKA DRŽAVNEGA ZBORA, TO JE PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU</b>.<br/>
	Predlog ste prejeli s sklicem seje kolegija. Razpravljali in odločali bomo o 4 predlogih za obravnavo predloga zakona po skrajšanem postopku. Prvi predlog je Predlog zakona o spremembah in dopolnitvah Zakona o dohodnini. Želite besedo, gospod Brane Golubović, kot prvopodpisani predlagatelj zakona? Ne. <br/>
<br/>
<b>2. TRAK: (VP) – 10.05</b><br/>
	<br/>
	(nadaljevanje) In odpiram razpravo. Ugotavljam, da ni želje po razpravi.<br/>
	Spoštovane, spoštovani, prehajamo na glasovanje. <br/>
	Predlog sklepa je naslednji. »Predlog Zakona o spremembah in dopolnitvah Zakona o dohodnini se obravnava po skrajšanem postopku.« <br/>
	Kdo je za? (?) Kdo je proti? (Nihče.)<br/>
	Ugotavljam popolno soglasje in ugotavljam, da je sklep sprejet.<br/>
	Prehajamo na obravnavo predloga zakona po skrajšanem postopku, in sicer Predlog zakona o spremembah in dopolnitvah Zakona o varstvu pred ionizirajočimi sevanji in jedrski varnosti. <br/>
	Želite besedo, predstavnik Vlade?<br/>
	Izvolite.<br/>
<br/>
	<b>STOJAN TRAMTE:</b> Hvala lepa, predsednik. <br/>
	Lep pozdrav vsem skupaj!<br/>
	Vlada Republike Slovenije predlaga Državnemu zboru, da predlog zakona obravnava po skrajšanem postopku, saj gre za manj zahtevne spremembe in dopolnitve zakona.<br/>
	Poglavitne spremembe in dopolnitve, ki so predlagane v noveli, se nanašajo na področje varnostnega preverjanja tujih državljanov, ki bodo opravljali dela v jedrskem objektu, pri ravnanju z radioaktivnimi snovmi ali prevozu jedrskih snovi.<br/>
	Varnostno preverjanje je v predlogu urejeno tako, da delodajalec, pri katerem bo oseba zaposlena ali za katerega bo opravljala delo, prevoznik ali organizator prevoza zbere predpisana potrdila ter jih skupaj s predlogom za varnostno preverjanje, predloži Ministrstvu za notranje zadeve.<br/>
	Z novelo se tudi uvaja nekaj manjših sprememb, in sicer gre za – predvsem za redakcijske spremembe in terminološko uskladitev zakona.<br/>
<br/>
<b>	PREDSEDNIK MAG. DEJAN ŽIDAN</b>: Hvala za obrazložitev, gospod Stojan Tramte. <br/>
	Želi kdo razpravljati? Ugotavljam, da ne. Prehajamo na glasovanje o predlogu sklepa: »Predlog Zakona o spremembah in dopolnitvah zakona o varstvu pred ionizirajočimi sevanji in jedrski varnosti se obravnava po skrajšanem postopku.«<br/>
	Kdo je za? (?) Kdo je proti? (Nihče.)<br/>
	Ugotavljam popolno soglasje in ugotavljam, da je sklep sprejet.<br/>
	Prehajamo na obravnavo zakona po predlogu Vlade, in sicer za skrajšani postopek. Predlog zakona o spremembah in dopolnitvah Zakona o izvajanju rejniške dejavnosti in Predlog zakona o spremembah Družinskega zakona.	<br/>
	Želite razpravljati, gospod Tramte?<br/>
	Izvolite.<br/>
<br/>
	<b>STOJAN TRAMTE:</b> Hvala lepa.<br/>
	Vlada Republike Slovenije predlaga Državnemu zboru, da predloga zakonov obravnava po skrajšanem postopku, ker gre za manj zahtevne spremembe in dopolnitve obeh zakonov, ki se nanašajo na implementacijo Družinskega zakonika, v katerem je določena drugačna stvarna pristojnost za odločanje o namestitvi otroka v rejništvo, čemur mora seveda Zakon o izvajanju rejniških dejavnosti kot izvedbeni zakon slediti. <br/>
	Predlog zakona prinaša tudi manjše vsebinske in redakcijske spremembe instituta rejništva ter ureditve izvajanja rejniške dejavnosti vsebinsko ne spreminja. <br/>
	Predlog sprememb Družinskega zakona določa način prispevanja k stroškom oskrbe v rejništvu in zavodu. <br/>
	Predlog zakona spreminja dva odstavka 184. člena Družinskega zakonika, pri čemer je ureditev glede prispevanja k stroškom oskrbe v rejništvu neposredno povezana z določbo 52. člena Zakona o izvajanju rejniške dejavnosti, ki tudi ureja znižanje rejnine zaradi rednih prihodkov otrok. Sprememba te določbe skupaj s spremembo dveh odstavkov v Družinskem zakoniku mora biti seveda hkratna. <br/>
	Predlagana ureditev je po oceni predlagatelja pravičnejša do otrok v primerjavi s sedaj veljavno ureditvijo. Hkratno spreminjanje obeh zakonov bi omogočila enako obravnavo nameščenih otrok s 1. majem 2019, zato Vlada Republike Slovenije predlaga Državnemu zboru, da Predlog zakona o spremembah in dopolnitvah Zakona o izvajanju rejniške dejavnosti in Predlog zakona o spremembah Družinskega zakonika obravnava na redni marčevski seji Državnega zbora zaradi vsebinske povezanosti obeh predpisov. <br/>
	Hvala lepa.<br/>
<br/>
	<b>PREDSEDNIK MAG. DEJAN ŽIDAN</b>: Hvala, gospod Tramte. <br/>
	Želi kdo razpravljati?<br/>
	Gospa Maša Kociper, izvolite.<br/>
<br/>
	<b>MAŠA KOCIPER (PS SAB)</b>: Jaz bi samo eno vprašanje ali pa pojasnilo prosila. <br/>
	Če prav razumem gospoda Tramteta, gre za pravzaprav za vsebinske spremembe Zakona o izvajanju rejniške dejavnosti in posledično uskladitev z Družinskim zakonikom? / glas iz ozadja/ <br/>
	Omenili pa ste spremembe stvarne in krajevne pristojnosti? Za kaj gre pa tukaj glede spremembe pristojnosti, lahko samo to pojasnite?<br/>
<br/>
	<b>PREDSEDNIK MAG. DEJAN ŽIDAN</b>: Naj bo dovoljeno, da jaz dajem besedo. Hvala, gospa poslanka.<br/>
	Gospod Tramte, izvolite.<br/>
<b> </b><br/>
<b>3. TRAK: (MK) – 10.10</b><br/>
	<br/>
<b>	STOJAN TRAMTE: </b>Točnega odgovora ne poznam.<b> </b><br/>
	<br/>
<b>	PREDSEDNIK MAG. DEJAN ŽIDAN</b>: Potem gospa poslanka, če se dogovorimo, da tekom današnjega dneva, vas Vlada pisno informira o vašem vprašaju? Je to sprejemljivo za vas, gospod Tramte?<br/>
<br/>
<b>	STOJAN TRAMTE: </b>Seveda.<b> </b><br/>
	<br/>
<b>	PREDSEDNIK MAG. DEJAN ŽIDAN</b>: Dogovorjeno. Želi še kdo razpravljati? Ne. Se zahvaljujem in prehajamo na glasovanje o predlogih sklepov. Prvi sklep: «Predlog zakona o spremembah in dopolnitvah zakona o izvajanju rejniške dejavnosti se obravnava po skrajšanem postopku.« Glasujemo.<br/>
	Kdo je za? (? članov.) Kdo je proti? (Nihče.)<br/>
	Ugotavljam popolno soglasje in s tem je sklep sprejet.<br/>
	Naslednji predlog sklepa: »Predlog zakona o spremembah Družinskega zakonika se obravnava po skrajšanem postopku.« Glasujemo.<br/>
	Kdo je za? (? članov.) Kdo je proti? (Nihče.)<br/>
	Ugotavljam, da je sklep sprejet.<br/>
	<br/>
	S tem zaključujem, spoštovane in spoštovani, to točko dnevnega reda.<br/>
<br/>
	Prehajamo na <b>2. TOČKO DNEVNEGA REDA - DOGOVOR O PRIPRAVI SKLICA 5. SEJE DRŽAVNEGA ZBORA, KI SE BO PRIČELA V PONEDELJEK, 4. MARCA 2019.</b><br/>
	Novo gradivo k tej točki ste prejeli včeraj. Želi kdo razpravljati? Ugotavljam, da ne in s tem je razprava zaključena.<br/>
	V skladu z dogovorom bom pripravil sklic 5. seje Državnega zbora. Imam pa še obvestilo. Ker je bil včeraj vložen prvi predlog za začetek postopka za spremembo Ustave, mora zbor skladno s 174. členom Poslovnika Državnega zbora v 30 dneh ustanoviti Ustavno komisijo. Skladno z že sprejeto določitvijo števila mest v te komisiji prosim vodji poslanskih skupin SDS in SMC, da čim prej sporočita imeni kandidata za predsednika oziroma podpredsednika, da bi ju zbor lahko imenoval na 5. seji.<br/>
	<br/>
	S tem zaključujem to točko dnevnega reda.<br/>
<br/>
	Prehajamo na <b>3. TOČKO DNEVNEGA REDA - TERMINSKI PROGRAM DELA DRŽAVNEGA ZBORA ZA MAREC 2019.</b><br/>
	Novo gradivo k tej točki ste prejeli včeraj. Na odločitev kolegija iz 1. točke ugotavljam, da je bil sprejet predlog, da se po skrajšanem postopku obravnava Predlog zakona o spremembah in dopolnitvah Zakona o dohodnini, Predlog zakona o spremembah in dopolnitvah Zakona o izvajanju rejniške dejavnosti in Predlog zakona o spremembah Družinskega zakonika, zato ostanejo na okvirnem terminskem programu za marec 2019. Želi kdo razpravljati? Ugotavljam, da ne in s tem prehajamo na glasovanje. <br/>
	Predlog sklepa je naslednji: »Sprejme se terminski program Državnega zbora za marec 2019.« Glasujemo.<br/>
	Kdo je za? (? članov.) Kdo je proti? (Nihče.)<br/>
	Tudi tukaj ugotavljam popolno soglasje in ugotavljam, da je predlog sprejet.<br/>
	<br/>
	S tem zaključujem to točko dnevnega reda.<br/>
<br/>
	Prehajamo na <b>4. TOČKO DNEVNEGA REDA - OKVIRNI TERMINSKI PROGRAM DELA DRŽAVNEGA ZBORA ZA APRIL 2019.</b><br/>
	Novo gradivo k tej točki ste prejeli včeraj. Glede na odločitev kolegija iz 1. točke ugotavljam, da je bil sprejet predlog, da se po skrajšanem postopku obravnava Predlog zakona o spremembah in dopolnitvah Zakona o varstvu pred ionizirajočimi sevanji in jedrski varnosti in tako ostane na okvirnem terminskem programu za april 2019. Želi kdo razpravljati? Ugotavljam, da ne. <br/>
	In prehajamo na predlog sklepa: »Sprejme se okvirni terminski program Državnega zbora za april 2019.« Glasujemo.<br/>
	Kdo je za? (? članov.) Kdo je proti? (Nihče.)<br/>
	Tudi tokrat popolno soglasje. <br/>
	Ugotavljam, da je sklep sprejet.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>5. TOČKO DNEVNEGA REDA - RAZNO</b>.	<br/>
	Želi kdo besedo? Gospod Tašner, gospod Bevk in še vi na koncu.<br/>
	Izvolite.<br/>
<br/>
	<b>DR. MATEJ TAŠNER VATOVEC (PS Levica): </b>Ja, hvala lepa predsednik.<br/>
	Jaz bi samo rad opozoril na način vodenja seje Državnega zbora, konkretno gre za podpredsednika gospoda Tanka, ki večkrat med vodenjem komentira razprave poslancev. Vemo, da poslovnik takšnih intervencij ne dovoljuje. V bistvu gre za manjše razprave in bi se kot tak moral podpredsednik prijaviti k besedi, če že, oziroma biti na seznamu razpravljavcev. Prav tako tudi večkrat ne dovoli, <br/>
<br/>
<b>4. TRAK (VI) 10.15</b><br/>
<br/>
	(Nadaljevanje) ali samovoljno prekine postopkovne ali pa jih ne da. To se je zgodilo konkretno na zadnji seji Državnega zbora, 30. 1., kot je tudi razvidno iz magnetogramov. Predsedujoči na seji pač je tisti, ki bi moral v najvišji meri spoštovati poslovnik in ga tudi upoštevati. Jaz tukaj prosim, če lahko na nek način se predsednik in podpredsedniki dogovorite o tem, kako bi naj izgledalo vodenje sej Državnega zbora. <br/>
<br/>
<b>	PREDSEDNIK MAG. DEJAN ŽIDAN:</b> Hvala za vašo pobudo dr. Matej T. Vatovec. <br/>
	Naslednji, ki se je javil je gospod Samo Bevk. Izvolite. <br/>
<br/>
<b>	SAMO BEVK (PS SD):</b> Hvala lepa, gospod predsednik. Lep pozdrav vsem prisotnim! Jaz bi imel samo eno vprašanje, namreč vse do 6. sklica Državnega zbora 2011 so poslanke in poslanci dobili ob potrditve mandatov posebno listino s podpisom predsednika Državnega zbora. To se je šestkrat zgodilo. V tem 8. sklicu te listine poslanke in poslance nismo dobili. Kaj se je zgodilo v 7. sklicu, takrat me ni bilo, pa ne vem. Tako da prav bi bilo, da je to edina listina, ki jo pač poslanke in poslanci dobijo in s tem nekako je črno na belem podpisano s strani predsednika, da so imeli potrjene poslanske mandate. Pa me zanima, ker sem s to zadevo seznanil tudi vodstvo Državnega zbora, ali nameravate to stvar urediti za nazaj. Hvala. <br/>
<br/>
	<b>PREDSEDNIK MAG. DEJAN ŽIDAN:</b> Hvala, gospod poslanec. Dobili smo vašo pobudo. Čeprav ima ta listina v resnici simbolni značaj, je pa dejstvo, da je bila v prejšnjih sklicih podpisana, torej izdana, in tudi sedaj v tem sklicu bo izdana. <br/>
	Besedo ima še gospod Blaž Pavlin. <br/>
<br/>
<b>	BLAŽ PAVLIN (PS NSi):</b> Hvala za besedo. Kolegij Državnega zbora je bil prejšnji teden obveščen o zadevi. Nova Slovenija je namreč 5. februarja poslala zahtevo za sklic nujne seje Odbora za zdravstvo, ki pa do danes, se pravi v zakonitem roku, ki je določen s Poslovnikom, še ni bila sklicana. V Novi Sloveniji smo mnenja, da smo s sklicem dali, da sklic vsebuje vse obvezne poslovniške sestavine, tako da menimo, da bi predsednik Odbora za zdravje moral to nujno sejo v tem roku sklicati. Pa bi sedaj prosil za mnenje predsednika oziroma Kolegija, kako postopati naprej. <br/>
<br/>
	<b>PREDSEDNIK MAG. DEJAN ŽIDAN:</b> Hvala, gospod Blaž Pavlin za vprašanje. Sam sem opravil razgovor tako s predsednikom, kakor tudi z vašim predstavnikom. Prišli smo do omejitev, ki jih Poslovnik ima. Poslovnik ima možnost, ki govori, da se v realizaciji Poslovnika pogovarjamo na komisiji, ki je pristojna za Poslovnik. Kolikor sem razumel v to smer bo tudi šlo. Drugače pa pristojnosti predsednikov odborov so takšne, da v njihovo delo ne more posegati ne predsednik Državnega zbora ne podpredsednica ali podpredsedniki in tudi ne Kolegij predsednika Državnega zbora. <br/>
	<br/>
<b>	BLAŽ PAVLIN (PS NSi):</b> Bi samo opozoril na tretji odstavek 48. člena Poslovnika, ki jasno določa, da mora biti seja sklicana v 14 dneh, razen če ni drugače dogovorjeno s predlagatelji sklica. Ne govori pa o nikakršni vsebini. V Novi Sloveniji smo mnenja, da so bile tudi ostale seje odborov vsebinsko primerljivo sklicane.<br/>
<br/>
	<b>PREDSEDNIK MAG. DEJAN ŽIDAN:</b> Poglejte, v naslednji dneh bo sklican delovni posvet predsednika Državnega zbora, to kot informacija, ki jo podajam, z vodji poslanskih skupin. tema tega posveta bo sicer pobuda, ki jo trenutno kot kaže večina poslanskih skupin sprejema, to je pobuda, da pričnemo pripravljati na dosti organiziran način etični kodeks v Državnem zboru. In v naslednji točki pa se bomo pogovarjali, kako rešiti tovrstne zaplete.  <br/>
	Gospod Jani Möderndorfer, izvolite. <br/>
<br/>
<b>	JANI (JANKO) MÖDERNDORFER (PS SMC):</b> Hvala lepa, predsednik. <br/>
<br/>
<br/>
<b>5. TRAK: (DAG) - 10.20</b><br/>
<br/>
<b>	</b>(nadaljevanje) No, tu imam en predlog. Ne glede na to, da bo posvet in da se bo veliko pogovarjalo, poslovnik je še vedno samo eden in že vnaprej vem, da se ne bo nič zgodilo, ker se nič ne more zgoditi, ker je to v bistvu predsednik že sam ugotovil, in to večkrat. Dejstvo je, da so predsedniki odborov svete krave in lahko počnejo, kar hočejo, in so samo oni v tistem trenutku odločevalci. Ampak, veste, to ni problem gospoda Trčka, to je problem vseh predsednikov odborov, žal, enkrat eni stranki ustreza, drugič drugi stranki ustreza, tretjič tretji, tako pač to je, in bo treba to enkrat ponotranjiti ali pa se odločiti za potezo, ki potrebuje dvotretjinsko večino, spremembo poslovnika. In to bodo verjetno na posvetu ugotavljali. Vendar ne glede na to imam predlog, da zaključki in ne nazadnje več sklicev parlamenta je že sprejelo tudi določene usmeritve, parlamentarne prakse, in s tem razpolagajo v glavnem samo predsedniki ali pa člani poslovniške komisije. Dajte seznanit vse poslance s tem. Več poslancev, ko bo to vedelo, več bodo opozarjali, bolj bo narodno tudi predsednikom, ker je dejstvo, da uzurpirajo oblast in si po svoje razlagajo poslovnik. To je dejstvo, to vidimo pri več predsednikih. Preprosto, ker so edini razlagalci v času trajanja seje odbora, pač uzurpirajo svojo voljo. Tako pač je. In dokler si tega ne bomo naglas priznali, se ne bomo premaknili niti za milimeter. Veste, zdaj je že tako, da se predsednik z nami več niti ne prepira, ampak nas samo še posluša in reče: »Je bilo to vaše proceduralno?« »Da.« »V redu, gremo naprej.« Ignorira se poslovnik, a razumete. To ni dobro. Ni dobro, ko vidiš, da v bistvu predstavniki ljudstva, ki imajo svojo malo ustavo, je v bistvu niti ne spoštujejo. <br/>
	Hvala.<br/>
<br/>
	<b>PREDSEDNIK MAG. DEJAN ŽIDAN: </b>Dobra pobuda. Pripravili bomo skup dosedanjih dogovorjenih usmeritev in poslali vsem poslanskim skupinam; to niso spremembe poslovnika, ampak dogovorjene usmeritve. <br/>
	Želi še kdo besedo? Izvolite, gospod Vatovec.<br/>
<br/>
	<b>DR. MATEJ TAŠNER VATOVEC (PS Levica): </b>Hvala lepa. <br/>
	Mogoče samo za razjasnitev. Ne gre za to, da bi se zavračalo sklic seje, ampak za to, da je predsednik odbora pozval predlagatelje, da jo dopolnijo. Poslovnik pravi tudi, da poslanci razpravljajo na podlagi gradiva, in mora biti tudi predloženo, preden se ta razprava opravi. Tega gradiva ni bilo, gre za resno temo s področja zdravstva in je predsednik odbora prosil za dopolnitev. Te dopolnitve ni bilo, in mislim, da je ravnal korektno; pač skuša odbor voditi na tak način, da bo čim bolj informirano razpravljal o zadevah, ne pa da se izgublja ure za to, da se samo v prazno razpravlja. <br/>
<br/>
	<b>PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, na tej točki zaključujem to točko in 26. sejo kolegija. <br/>
	Želim vam prijeten dan! Na svidenje!<br/>
<br/>
<b>Seja se je končala 22. februarja 2018 ob 10.23. </b>
</root>