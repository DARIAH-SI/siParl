<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>25. redna seja</b><br/>
<br/>
<b>(11. februar 2019)</b></p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je pričela ob 14.02.</b><br/>
<br/>
<b>1. TRAK: (ŠPE)</b><br/>
<br/>
<b>PREDSEDNIK MAG. DEJAN ŽIDAN: </b>Spoštovane gospe, spoštovani gospodje, drage poslanke, dragi poslanci.<br/>
Pričenjam 25. sejo Kolegija ter pozdravljam vse prisotne.<br/>
Hkrati vas obveščam, da gospod Jože Lenart nadomešča gospoda Braneta Golubovića, pozdravljeni. In da mag. Andrej Šircelj nadomešča gospoda Danijela Krivca, pozdravljeni.<br/>
<br/>
Imamo eno točko, to je <b>DOGOVOR O SKLICU IZREDNE SEJE DRŽAVNEGA ZBORA</b>. Gradivo k tej točki ste prejeli z vabilom za sejo Kolegija v četrtek, 7. februarja 2019. Skupina 75 poslank in poslancev, s prvopodpisanim gospodom Branetom Golubovićem, je 7. februarja 2019 na podlagi 1. odstavka 58. člena Poslovnika, vložila zahtevo za sklic izredne Seje Državnega zbora s točko dnevnega reda Predlog Zakona o ratifikaciji protokola k Severnoatlantski pogodbi o pristopu Republike s<br/>
severne Makedonije. Za datum izredne seje predlagam torek, 12. Februarja ob 10. Uri.<br/>
Glede na to, spoštovane kolegice, spoštovani kolegi, da je bilo ob istem terminu sicer predvideno, da Državni zbor v veliki dvorani nagovori predsednik makedonskega sobranja, mag.  Talat Xhaferij, ki je od 10. – 12. februarja na moje povabilo na uradnem obisku v Republiki Sloveniji, bo Državni zbor najprej izvedel izredno sejo, nagovor predsednika Xhaferija pa je predviden takoj po njenem zaključku. <br/>
Odbor za zunanjo politiko bo predlog zakona obravnaval na seji, ki bo danes 11. februarja in se bo pričela ob 14.30. Ker je pričakovati, da bo odbor predloga zakona sprejel v predloženem besedilu, danes niti ni potrebe, da odločamo o času za razpravo, saj lahko v skladu s Poslovnikom v tem primeru predstavnik vlade poda dopolnilno obrazložitev predloga zakona, poročevalec matičnega delovnega telesa predstavi poročilo odbora, predstavniki poslanskih skupin pa predstavijo stališča. Vsi navedeni imajo na voljo po 5 minut. Če pa bo matično delovno telo morebiti pripravilo dopolnjen predlog zakona in če bodo vloženi amandmaji k dopolnjenem predlogu zakona, bo možna razprava o amandmajih na podlagi sprotne prijave na seji zbora. <br/>
	Vse udeležence seje tako prosim, da me danes do 15. ure obvestite, ali boste predstavili stališče.<br/>
	S tem spoštovane gospe, spoštovani gospodje odpiram razpravo. Ali želi kdo spregovoriti? Zaključujem razpravo.<br/>
	S tem zaključujem to točko in 25. sejo Kolegija.<br/>
	Najlepša hvala, prijeten dan naprej.<br/>
<br/>
<b>Seja je bila končana 11. februarja 2019 ob 14.04. </b>
</root>