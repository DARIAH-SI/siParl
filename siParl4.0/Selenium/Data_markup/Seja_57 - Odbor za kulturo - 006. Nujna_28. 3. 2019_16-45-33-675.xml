<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA </font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA KULTURO</font></b><br/>
<b><font size="4">6. nujna seja</font></b><br/>
<br/>
<b><font size="4">(28. marec 2019)</font></b><br/>
<br/>
</p></div><br/>
<b><font size="4">Sejo je vodila Violeta Tomić, predsednica odbora.</font></b><br/>
<b><font size="4">Seja se je začela ob 8.30 uri.</font></b><br/>
<br/>
<br/>
<b><font size="4">PREDSEDNICA VIOLETA TOMIĆ:</font></b><font size="4"> Spoštovane kolegice in kolegi, spoštovani vabljeni! Pričenjam 6. nujno sejo Odbora za kulturo in vas vse prav lepo pozdravljam v tem zgodnjem jutru. Verjamem, da bomo končali do začetka redne seje Državnega zbora. Pozdravljam tudi gostje. Te seje sta se udeležili državna sekretarka dr. Tanja Kerševan Smokvina in generalna direktorica Direktorata za medije Tamara Vonta. Prav lepo pozdravljeni.</font><br/>
<font size="4">	Imam še nekaj nadomestil in pooblastil. Poslanca Matjaža Nemca nadomešča Predrag Barovič in poslanca Branislava Rajića nadomešča Gregor Perič. Toliko za začetek. </font><br/>
<font size="4">	Skratka s sklicem seje ste prejeli naslednji dnevni red seje odbora, in to je: Dopolnitev zahteve Državnega sveta za oceno ustavnosti 86., 86.a in 109. člena Zakona o medijih. Ker v poslovniškem roku nisem prejela predlogov v zvezi z dnevnim redom ugotavljam, da je določen takšen dnevni red kot ste ga prejeli s sklicem seje odbora. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – DOPOLNITEV ZAHTEVE DRŽAVNEGA SVETA ZA OCENO USTAVNOSTI 86., 86.A IN 109. ČLENA ZAKONA O MEDIJIH.</font></b><font size="4"> Na spletnih straneh Državnega zbora je s sklicem objavljeno naslednje gradivo: Dopolnitev zahteve Državnega sveta z dne 30. 1. 2019, mnenje Vlade z dne 28. 2. 2019, mnenje Zakonodajno-pravne službe z dne 11. 3. 2019. K tej točki sem vabila Zakonodajno-pravno službo Državnega zbora in predstavnike Ministrstva za kulturo. </font><br/>
<font size="4">	Besedo dajem predstavnici Zakonodajno-pravne službe Miri Palhartinger. Prosim.</font><br/>
<br/>
<font size="4">	</font><b><font size="4">MIRA PALHARTINGER:</font></b><font size="4"> Dobro jutro vsem. Hvala za besedo. Ni mi treba, da bi bila dolga. Gre za tri člene Zakona o medijih, ki urejajo predvajanje takoimenovanih kvot slovenske glasbe. Povedala bi tudi, da je svoj odgovor na zahtevo Državnega sveta Državni zbor podal že pred dvema letoma. Tukaj pred seboj pa imamo dopolnitev zahteve, kjer se spet ne opredeljujemo do vseh navedb Državnega sveta do tistih, ki se nanašajo na neka pojasnila AKOSA, saj se z vidika svojih pristojnosti pravzaprav Državni zbor ne more opredeljevati. Opredeli pa se lahko ponovno ureditvi namenjenega očitka nejasnosti, ki ga pa tokrat Državni svet utemeljuje z dejstvom, da je zakon predvidel izdajo splošnega akta Agencije. Državni svet pravi, da če bi šlo za neko jasno ureditev, potem nadzornemu organu ne bi bilo treba sprejemati kakršnekoli metodologije ali splošnega akta. Pravi tudi, da ta splošni akt ni niti podzakonski predpis, temveč interni avtonomni akt nosilca javnih pooblastil, ki ne sme imeti nikakršnega vpliva na vsebino pravic in obveznosti, ki jih ureja zakon, da z njim ni dopustno zapolnjevati pravne vrzeli. To je glavnina teh očitkov do katerih se v mnenju opredeljujemo.</font><br/>
<font size="4">	Uvodoma opozarjamo na ureditev iz Zakona o javnih agencijah. Namreč AKOS je javna agencija. Ta zakon v 27. členu določa tudi regulatorno dejavnost javnih agencij v okviru katere te agencije lahko izdajajo tudi splošne akte za izvrševanja javnih pooblastil in upravne odločbe. Po izrecni določbi tega zakona so splošni akti javnih agencij predpisi, ki so obvezujoči, učinkujejo navzven in so splošni. </font><br/>
<font size="4">	V Zakonu o medijih opozarjamo na 109. člen - ta je tudi izpodbijan -	 </font><div align="center"></div><b><font size="4">2. TRAK: (ES)</font></b><br/>
<br/>
<font size="4">	(nadaljevanje) v katerem Zakon o medijih pooblašča AKOS, da s splošnim aktom določi nabor nekih vprašanj, ki se nanašajo na metodologijo nadzorstva in so pravzaprav ključnega pomena za izvrševanje zakonske ureditve.</font><br/>
<font size="4">	Glede tega opozarjamo, da so bila vsa ta vprašanja sestavni del tega akta tudi pred uveljavitvijo te izpodbijane določbe v Zakonu o medijih. Zakon o medijih oziroma ta novela, ki je uveljavila za Državni svet sporne rešitve je predvidela tudi šestmesečni rok za uskladitev te metodologije. V tem roku, kot smo pač preverili, ta metodologija ni bila usklajena z zakonsko ureditvijo. Vendar opozarjamo, da se te spremembe ne morejo gibati izven vsebinskih okvirov, ki jih je določil zakon in ne morejo tudi pomeniti izvornega vsebinskega urejanja, ki bi odstopalo od zakonske ureditve, saj bi to pomenilo kršitev ustavnega načela legalitete. Državni zbor v svojem mnenju zaključujemo, da zgolj dejstvo, da je neko urejanje posameznih vprašanj v splošnem aktu predvideno, ni nezadosten argument za očitek, da je neka zakonska ureditev tudi konkretna nejasna in nedoločna in zato menimo, da je dopolnitev zahteve v tem delu neutemeljena. Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala za vaše mnenje. Želi besedo predstavnica Vlade? Prosim, gospa Tanja Kerševan Smokvina.</font><br/>
<br/>
<font size="4">	</font><b><font size="4">DR. TANJA KERŠEVAN SMOKVINA:</font></b><font size="4"> 	Hvala za besedo. Hvala tudi Zakonodajno-pravni službi. Ministrstvo za kulturo oziroma Vlada se v celoti strinja s pojasnili Zakonodajno-pravne službe Državnega zbora. Lahko tudi ponovimo, da vztrajamo na stališču, ki smo ga podali že marca 2017 in izhajamo iz tega, da je Agencija kot neodvisno regulatorno telo samostojna pri razlaganju svoje regulatorne prakse. </font><br/>
<font size="4">	Lahko tudi dodamo, da pripravljamo novelo Zakona o medijih kot eno od prioritetnih nalog zdajšnje zasedbe na Ministrstvu za kulturo in tam razmišljamo tudi o novelizaciji tega področja urejanja predvajanja slovenske glasbe v slovenskih medijih. Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala. Želi besedo gospa Tamara Vonta? </font><br/>
<br/>
<font size="4">	</font><b><font size="4">TAMARA VONTA:</font></b><font size="4"> V bistvu mislim, da je že državna sekretarka povedala bistvo. Če bi bilo še kakšno vprašanje, smo pa seveda na voljo.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Želi še kdo besedo? Gospod Zmago Jelinčič Plemeniti. Izvolite.</font><br/>
<br/>
<font size="4">	</font><b><font size="4">ZMAGO JELINČIČ PLEMENITI (PS SNS):</font></b><font size="4"> Hvala lepa. Mene veseli, da sta obe častni gostji iz Ministrstva za kulturo povedali, da se bo zadeva uredila v naslednjem zakonu. Vendar do takrat, pa mislim, da je smiselno, da se malo podreza v te segmente. Konec koncev Agencija AKOS se je že nekajkrat pokazala kot popolnoma neustrezna in pravzaprav škodljivo za državo Slovenijo. Že ko je šlo za vprašanje radijskih postaj ob italijanski meji niso naredili tistega, kar bi morali narediti in tudi tukaj niso izvedli tistega, kar jim je bilo naloženo. V šestih mesecih bi oni morali napisati neke dodatne akte, ki sicer ne vem ali so zavezujoči ali so kar tako. Tega niso naredili. In če tega niso naredili, je treba eno zadevo sankcionirati. Sankcionira pa se jo lahko na ta način, da se vloži presoja na ustrezne organe in ti organi potem udarijo po AKOSU, da nekaj naredijo ali pa, da se sankcionira in se razpusti vodstvo AKOSA. To bi morali že zdavnaj naredili in kar nekaj pobud je bilo že narejenih, vendar se nekateri tam trdno oklepajo svojih stolčkov samo zato, ker je prijetno, fino in mislijo, da ni treba nič delati.</font><br/>
<font size="4">	Mislim, da navkljub vsemu, bi bilo smiselno, da gre zadeva naprej. Škode ne bo nobene. Eni bodo imeli malo več dela, ampak zadeve se bodo razjasnile. Sam se ne strinjam </font><br/>
<br/>
<b><font size="4">3. TRAK: (ES)</font></b><br/>
<br/>
<font size="4">	(nadaljevanje) s tem, da bi bilo neutemeljeno, čeprav je to naša Zakonodajno-pravna služba ugotovila, ampak tudi s strani Ministrstva ne bi bilo slabo, če bi AKOS dobil še kakšno klofuto od kje drugje. </font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala za vaše mnenje. Naj vas obvestim, da gospo Ljudmilo Novak nadomešča Blaž Pavlin. Želi še kdo besedo? Če ne, dajem na podlagi 265. člena Poslovnika Državnega zbora v obravnavo in glasovanje naslednje mnenje: »Odbor za kulturo se strinja z mnenjem Zakonodajno-pravne službe z dne 11. 3. 2019 in z mnenjem Vlade z dne 28. 2. 2019 ter Zakonodajno-pravni službi predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije.«</font><br/>
<font size="4">	Želi kdo razpravljati o predlogu tega mnenja? (Ne.) Če ne, glasujemo. Prehajamo na glasovanje o mnenju.</font><br/>
<font size="4">	Pričenjam glasovanje. Glasujemo. Glasovanje zaključujem.</font><br/>
<font size="4">	Kdo je za? (12 članov.) Je kdo proti? (3 člani.)</font><br/>
<font size="4">	Ugotavljam, da smo mnenje sprejeli.</font><br/>
<br/>
<font size="4">	S tem zaključujem 1. točko dnevnega reda in današnjo sejo odbora. Vsem se zahvaljujem za vašo prisotnost in se vidimo kmalu na naslednji seji. Nasvidenje.</font><br/>
<br/>
<b><font size="4">Seja se je končala 28. marca 2019 ob 8.41.</font></b>
</root>