<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>24. seja</b><br/>
<br/>
<b>(25. januar 2019)</b><br/>
</p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je pričela ob 10.03.</b><br/>
<br/>
<b>	PREDSEDNIK MAG. DEJAN ŽIDAN:</b> Spoštovane poslanke, spoštovani poslanci! Spoštovane gospe, spoštovani gospodje!<br/>
	Pričenjam 24. sejo Kolegija ter pozdravljam vse prisotne.<br/>
	Obveščam vas, da vam je bilo včeraj z dopisom podpredsednika gospoda Branka Simonoviča poslano gradivo k 1. točki dnevnega reda. Hkrati vas obveščam, da imam pooblastilo, da gospa Alenka Jeraj nadomešča gospoda Danijela Krivca in da gospod Jani Prednik nadomešča gospoda Matjaža Hana. <br/>
<br/>
	S tem prehajamo na <b>1. TOČKO DNEVNEGA REDA - DOLOČITEV ČASA OBRAVNAVE TOČK DNEVNEGA REDA 4. SEJE DRŽAVNEGA ZBORA, </b>ki se bo pričela v ponedeljek 28. januarja 2019. Tukaj vas tudi obveščam, da sem se odločil, da bo sredino glasovanje v četrtek. Odpiram razpravo. Želi kdo razpravljati? Hvala. <br/>
	Prehajamo na glasovanje… /oglašanje iz klopi/ Se opravičujem, nisem videl… Gospod Dušan Šiško.<br/>
<br/>
<b>	DUŠAN ŠIŠKO (PS SNS):</b> …/ izključen mikrofon/ Hvala za besedo. Jaz bi samo prosil, če se lahko v četrtek 3. točka prestavi malo bolj naprej, tam okoli 10., 11. ure, ker sem razpravljavec pri tej točki, pa od pol dveh naprej bom odsoten, če je možno. <br/>
<br/>
	<b>PREDSEDNIK MAG. DEJAN ŽIDAN:</b> Je dogovorjeno in tako se bo dogodilo. <br/>
	Še kakšna razprava? Hvala. <br/>
	Prehajamo na predlog sklepa, ki se glasi, spoštovane poslanke, spoštovani poslanci takole:<br/>
<br/>
<b>2. TRAK: (MK) – 10.05</b><br/>
<br/>
	(nadaljevanje) Sprejme se čas za obravnavo posameznih točk dnevnega reda 4. seje zbora, ki se bo pričela v ponedeljek 28. januarja 2019.<br/>
	Kdo je za? (Soglasno.)<br/>
	Ugotavljam popolno soglasje in s tem tudi ugotavljam, da je predlog sklepa sprejet.<br/>
<br/>
	Prehajamo na <b>2. TOČKO</b> - <b>PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU. </b><br/>
<b>	</b>S sklicem kolegija ste prejeli Predlog zakona o spremembi Zakona o zdravstveni dejavnosti, kjer je prvopodpisani gospod Željko Cigler.<br/>
	Želi kdo spregovoriti?<br/>
	Gospod Cigler, izvolite.<br/>
<br/>
<b>	ŽELJKO CIGLER (PS Levica): </b>Hvala. <br/>
	Spoštovani! V Levici predlagamo, kot ste pri gradivu o spremembi Zakona o zdravstveni dejavnosti, ki bi vodstvom javnih zdravstvenih zavodov onemogočila sklepanje pogodb s privatnimi izvajalci zdravstvenih storitev, ki sploh niso vključeni v javno mrežo.<br/>
	To predlagamo zato, ker je za razvoj javne mreže zdravstvenega varstva nujno, da se sredstva, ki so vplačana v to mrežo znotraj nje tudi porabijo.<br/>
	In pogodbe, ki jih pa sedaj omogoča 7. odstavek 53c. člena, za katerega predlagamo spremembo, so namreč škodljive v tem smislu, ker javni denar, ki je namenjen zdravstvu se prepušča samovolji vodstev zavodov, ki lahko pogodbe sklepajo za opravljanje dejavnosti, celotnih, ali pa storitev brez kakršnegakoli jasno opredeljenega razloga.<br/>
	Pri sprejemanju sprememb Zakona o zdravstveni dejavnosti leta 2017 je očitno šlo za zavajanje po našem mnenju, saj iz obrazložitve ni izhajalo, da je namen določbe širjenje kroga izvajalcev zdravstvenih storitev, torej tudi tistih, ki niso vključeni v javno zdravstveno mrežo in to se zdaj dogaja.<br/>
	Prav zato, ker pa gre za nujen ukrep, ki bo ščitil javni interes, smo tudi predlagali obravnavo po skrajšanem postopku.<br/>
	In temeljna težava je namreč privatizacija zdravstvenih storitev, bodisi preko 7. odstavek 53c. člena, bodisi preko koncesij. Namreč, koncesije se upravičujejo s tem, da so potrebne kot dopolnitev, ko javni zavodi niso sposobni zagotavljati zdravstvenih storitev in neposreden prenos na zasebnike se tudi opravičuje s tem, da so ekonomsko smotrnejši - zdravljenje, zdravstvo. <br/>
	Noben od argumentov pa se ne dotakne bistva in to bistvo pa je, da koncesije niso dopolnitev, ampak konkurenca in zadnja ustavna konkurenca javnemu sektorju, zadnja odločba Ustavnega sodišča, ki se tega področja tiče, kar se tiče dobičkov, razpolaganje z dobički pri koncesionarji, nam to potrjuje.<br/>
	Pri predlogu o katerem govorimo danes pa je bistvo, da se načela ekonomske smotrnosti ne sme nadvladati nad javnim interesom, namreč ekonomska smotrnost kot končni cilj izvajanja zdravstvene dejavnosti spodjeda solidarnost  predvsem pa univerzalno pravico do zdravstvenega varstva, financiranega iz javnih sredstev, ki ga naša Ustava v 51. členu zagotavlja. Pomeni iskanje profita, rezov stroškov tako pri zaposlenih, kot pri materialu in tako naprej - je to ta zadeva.<br/>
	In podpora našemu predlogu, kot ga daje Levica sedaj, je podpora javnemu ion univerzalnemu zdravstvu za vse državljanke in državljane Republike Slovenije in je podpora zdravstvenemu varstvu za vse in v Levici v ospredje postavljamo javni interes.<br/>
	Hvala lepa.<br/>
<br/>
<b>	PREDSEDNIK MAG. DEJAN ŽIDAN</b>: Hvala gospod poslanec.<br/>
	To moram povedati, danes ne glasujemo o tem, ali bo zakon sprejet ali ne, danes glasujemo ali bo postopek navaden, ali bo postopek skrajšan.<br/>
	Želi še kdo spregovoriti?<br/>
	Izvolite gospod Matej Vatovec.<br/>
<br/>
<b>	DR. MATEJ TAŠNER VATOVEC (PS Levica): </b>Jasno, da bomo skrajšan postopek podprli. <br/>
	Gre za manjšo spremembo, črtanje enega člena. Kot je pa že Željko dejal, gre za eno anomalijo, ki se je zgodila s sprejetjem zadnjega ZZD oziroma zanje novele, kjer se je uvedlo to možnost, da lahko privatno podjetje izvaja javno financiran program, brez da bi zato pridobilo koncesijo.<br/>
	Nazadnje smo videli primer v Celju, kjer je Splošna bolnišnica Celje rentgensko diagnostiko dala v izvajanje nekemu zasebnemu podjetju in potem račun izstavila Zavodu za zdravstveno zavarovanje. <br/>
<br/>
<b>3. TRAK: (ŠPE) – 10.10</b><br/>
<br/>
	(nadaljevanje) To stvari, ki ne delujejo in ogrožajo pravzaprav sistem javnega zdravstva, zato menimo, da je skrajšan postopek utemeljen.<br/>
<br/>
	<b>PREDSEDNIK MAG. DEJAN ŽIDAN:</b> Hvala gospod poslanec za vašo razpravo.<br/>
	Želi še kdo razpravljati? Ne, ugotavljam, da je razprava zaključena in s tem spoštovane poslanke, spoštovani poslanci prehajamo na naslednji predlog sklepa. Predlog Zakona o spremembi Zakona o zdravstveni dejavnosti se obravnava po skrajšanem postopku.<br/>
	Kdo je za? (Socialni demokrati, Stranka Alenke Bratušek, SMC, LMŠ in Levica in Desus.)<br/>
	Ugotavljam, da je zadosti glasov in je sklep sprejet. Torej predlog zakona se obravnava po skrajšanem postopku. <br/>
	S tem je zaključena tudi ta točka dnevnega reda.<br/>
<br/>
	Prehajamo na <b>TOČKO – RAZNO</b>. Tukaj ugotavljam, da dve uri pred sejo Kolegija ni bilo nobenega predloga.<br/>
<br/>
	S tem zaključujem 24. sejo Kolegija. <br/>
	Lep dan naprej.<br/>
<br/>
<b>Seja je bila končana 25. januarja 2019 ob 10.01.</b>
</root>