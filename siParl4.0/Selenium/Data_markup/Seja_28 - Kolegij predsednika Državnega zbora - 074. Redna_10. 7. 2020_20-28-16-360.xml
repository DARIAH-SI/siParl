<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>74. seja</b><br/>
<br/>
<b>(10. julij 2020)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 9. uri. </b><br/>
<br/>
<b>	PREDSEDNIK IGOR ZORČIČ: </b>Spoštovane kolegice in kolegi, dobrodošli na 74. seji Kolegija predsednika Državnega zbora. <br/>
	<br/>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO NUJNEM POSTOPKU.</b><br/>
<b>	</b>Gradivo ste prejeli s sklicem seje kolegija. Kolegij razpravlja in glasuje o predlogu Vlade, da Državni zbor po nujnem postopku obravnava Predlog zakona o spremembah Zakona o sodiščih. Želi besedo predstavnik Vlade? Gospod Božo Predalič, izvolite. <br/>
<br/>
	<b>BOŽO PREDALIČ: </b>Hvala za besedo, gospod predsednik.<br/>
	Spoštovane poslanke in poslanci!<br/>
	Vlada predlaga, da se navedena novela Zakona o sodiščih obravnava po nujnem postopku, zato da bi se preprečile neželene nepopravljive posledice, ki bi lahko ob ne uveljavitvi tega zakona nastale. Vsebina zakona se nanaša na delo sodišč, tako v času poletnih počitnic, sodnih počitnic, predvsem pa v primeru raznih elementarnih nesreč, covid epidemij in podobnih zadev, ko so sodišča stala. Ta novela zakona ureja delovanje sodišč tudi v teh primerih. V primerih elementarnih nesreč, kjer imajo določena območja težave, da se lahko prenašajo primeri s sodišča na sodišče, način obravnave v takih primerih, kot je epidemija, kar se je zdaj lepo pokazalo, da je to nujno urediti, pa seveda tudi, da bi stvari, ki so stale, tudi v času sodnih počitnic tekle po nekem najnujnejšem redu. In da bi se to lahko uveljavilo še v letošnjem letu, v letošnjem poletju, apeliramo in predlagamo nujni postopek. <br/>
	Hvala lepa. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Preden odprem razpravo, vas obveščam, da kolegica Tina Heferle s pooblastilom nadomešča kolega Braneta Golubovića. <br/>
	Želi kdo razpravljati? Kolegica Tina Heferle.<br/>
<br/>
	<b>TINA HEFERLE (PS LMŠ): </b>Saj bom čisto kratka. Rada bi samo opozorila, ta zakon je prišel v hišo včeraj popoldne, vsi vemo, da so sodne počitnice že prihodnji teden, tako zdaj govoriti o nekih neželenih posledicah pa o elementarnih nesrečah ter delovanju sodišč v teh okoliščinah in utemeljevati s tem, da je ta zakon treba zaradi teh stvari obravnavati po nujnem postopku, se mi zdi skrajno neresno in po mojem mnenju in po mnenju Poslanske skupine LMŠ nepotrebno. Ne rabimo z vsakim zakonom, ki ga Vlada pripravi, praktično hiteti in z danes na jutri sprejemati neke spremembe zakonodaje, ki niso ne tehtno obrazložene, verjetno v veliki večini tudi nesmiselne in tako naprej. Tako mi vsekakor ne bomo podprli tega nujnega postopka. <br/>
<br/>
<b>	PREDSEDNIK IGOR ZORČIČ: </b>Hvala lepa.<br/>
	Želi še kdo besedo? (Ne.) Zaključujem razpravo.<br/>
	Prehajamo na glasovanje. Na glasovanje dajem naslednji predlog sklepa: »Predlog zakona o spremembah Zakona o sodiščih se obravnava po nujnem postopku.« Glasujemo.<br/>
	Kdo je za? (NSi, SDS, Narodni skupnosti, SMC, SNS, DeSUS.) Kdo je proti? (LMŠ.) Vzdržani? (Levica, SD.)<br/>
	Ugotavljam, da je sklep sprejet.<br/>
	S tem zaključujem to točko dnevnega reda. <br/>
	<br/>
	Prehajamo na <b>2. TOČKO DNEVNEGA REDA – DOGOVOR O UVRSTITVI PREDLOGA ZAKONA NA DNEVNI RED ŽE DOGOVORJENE IZREDNE SEJE DRŽAVNEGA ZBORA NA 73. SEJI KOLEGIJA PREDSEDNIKA DRŽAVNEGA ZBORA.</b><br/>
<b>	</b>Na prejšnji seji kolegija smo se že dogovorili o sklicu izredne seje na podlagi zahteve skupine poslank in poslancev s prvopodpisanim Matejem T. Vatovcem. Predlagam, da na dnevni red te seje uvrstimo tudi predlog zakona, o katerem je kolegij pri prejšnji točki sklenil, da ga obravnava po nujnem postopku. <br/>
V zvezi s sklicem te izredne seje Državnega zbora tako predlagam sledeče: Predlog dnevnega reda, točka 1, Predlog zakona o spremembah in dopolnitvah Zakona o trgovini, druga obravnava; točka 2, Predlog zakona o spremembah Zakona o sodiščih, nujni postopek. Datum seje: četrtek, 16. 7. 2020, ob 10. uri, do zaključka seje. Najava časa za razpravo: za poslanske skupine v okviru časa, ki ga je za to sejo kolegij že določil na prejšnji seji, torej, ena točka po tretjem odstavku 67. člena Poslovnika Državnega zbora do 5 minut za dopolnilno obrazložitev Vlade ter do 30 minut za razpravo Vlade za 2. točko. <br/>
<br/>
<b>2. TRAK (VI) 9.05</b><br/>
<br/>
	(Nadaljevanje) Želi kdo besedo? Ne. Zaključujem razpravo. Prehajamo na glasovanje. Na glasovanje dajem naslednji sklep: »V skladu z drugim odstavkom 58. člena Poslovnika Državnega zbora se na dnevni red izredne seje Državnega zbora uvrsti naslednja točka dnevnega reda: Točka 2 predlog zakona o spremembah zakona o sodiščih, nujni postopek. <br/>
	Kdo je za? SDS, NSi, Narodnosti, SD, LMŠ, SNS… Soglasno sprejeto.  <br/>
	Na glasovanje dajem naslednji sklep: Poslanske skupine najavijo čas v skladu s sprejetim sklepom na 73. seji Kolegija, to je k eni točki dnevnega reda v skladu s tretjim odstavkom 67. člena Poslovnika zbora, in sicer za obe točki dnevnega reda. <br/>
Kdo je za? Soglasno sprejeto. <br/>
Še en sklep dajem na glasovanje, in sicer: »Predlagatelj Vlada ima pri 2. točki za dopolnilno obrazložitev na voljo do 5 minut, za razpravo pa največ do 30 minut.« <br/>
Kdo je za? Soglasno sprejeto.<br/>
Zaključujem to točko dnevnega reda in 74. sejo Kolegija. <br/>
<br/>
<b>Seja kolegija je bila končana 10. julija 2020 ob 9.06.</b>
</root>