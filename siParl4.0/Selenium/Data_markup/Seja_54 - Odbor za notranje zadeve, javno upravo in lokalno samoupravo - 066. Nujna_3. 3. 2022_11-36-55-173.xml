<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA NOTRANJE ZADEVE, JAVNO UPRAVO </font></b><br/>
<b><font size="4">IN LOKALNO SAMOUPRAVO</font></b><br/>
<b><font size="4">66. nujna seja</font></b><br/>
<br/>
<b><font size="4">(3. marec 2022)</font></b></p></div><br/>
<b><font size="4">Sejo je vodil mag. Branko Grims, predsednik Odbora.</font></b><br/>
<b><font size="4">Seja se je začela ob 14.01.</font></b><br/>
<br/>
<br/>
<font size="4">	</font><b><font size="4">PREDSEDNIK MAG. BRANKO GRIMS:</font></b><font size="4"> Spoštovani! Vsem prav lep pozdrav. </font><br/>
<font size="4">Začenjam 66. nujno sejo Odbora za notranje zadeve, javno upravo in lokalno samoupravo. </font><br/>
<font size="4">Opravičila se je gospa Muršič, z nami pa so s pooblastili gospod Marko Pogačnik nadomešča poslanko gospo Suzano Lep Šimenko, gospa Monika Gregorčič je z nami iz kvote Konkretno, gospod Mihael Prevc nadomešča poslanca gospod Andreja Černigoja. Tudi njim prav lep pozdrav.</font><br/>
<br/>
<font size="4">Glede na to, da včeraj do roka ni bilo pripomb v zvezi z dnevnim redom, ugotavljam, da je dnevni red tak, kot je bil poslan s sklicem seje. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA, TO JE NA OBRAVNAVO PREDLOGA STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O PREGLEDNOSTI IN CILJANEM POLITIČNEM OGLAŠEVANJU, EPA 2551-VIII, EU U 1054.</font></b><br/>
<font size="4">Z nami je predstavnik Ministrstva za javno upravo in ga vabim k besedi. Gospod, prosim.</font><br/>
<br/>
<b><font size="4">BOŠTJAN JAMBROVIČ:</font></b><font size="4"> Predsednik, hvala za besedo. Spoštovane poslanke in poslanci.</font><br/>
<font size="4">Konec novembra 2021 je Evropska komisija v zakonodajni postopek vložila Predlog uredbe Evropskega parlamenta in Sveta o preglednosti in ciljanem političnem oglaševanju, v nadaljnjem besedilu Predlog uredbe. </font><br/>
<font size="4">Cilj Predloga uredbe je v prvi vrsti prispevati k pravilnemu delovanju notranjega trga za politično oglaševanje z določitvijo harmonizirani pravil za visoko raven preglednosti političnega oglaševanja in s tem povezanih storitev. Ta pravila se bodo uporabljala za ponudnike storitev političnega oglaševanja. </font><br/>
<font size="4">Namen Predloga je tudi zavarovati fizične osebe v zvezi z obdelavo osebnih podatkov z določitvijo pravil o uporabi tehnik ciljanja in ojačevana v kontekstu političnega oglaševanje. Ta pravila se bodo uporabljala ne le za ponudnike storitev političnega oglaševanja ampak za vse upravljalce, ki bodo uporabljali take tehnike ciljanja in ojačevana.</font><br/>
<font size="4">Na podlagi predlagane ureditve bodo volivci vedeli, kdaj jim bo prikazan politično oglas, v čigavem imenu je bil oglas pripravljen in tudi, kako ponudnik storitev oglaševanja nanje cilja.</font><br/>
<font size="4">Predlog uredbe bo tako prispeval k večji ozaveščenosti volivcev, kar je eden od predpogojev za učinkovito izvrševanje volilne pravice.</font><br/>
<font size="4">Predlog uredbe določa nove obveznosti za ponudnike storitev političnega oglaševanja in dopolnjuje Predlog uredbe EU o digitalnih storitvah, Uredbo EU o varstvu osebnih podatkov, Kodeks ravnanja EU glede dezinformacij in Evropska priporočila za izvajanje volitev iz leta 2018.</font><br/>
<font size="4">Predlog stališča je, da Republika Slovenija pogojno podpira Predlog uredbe. V času sprejemanja akta, pa je dodatno pozornost treba nameniti obsegu uredbe z vidika načel subsidiarnosti in sorazmernosti, izostritvi definicije političnega oglaševanja, z razmejitvijo med splošno uredbo o varstvu podatkov 2016/679 in novo uredbo z vidika nadzora pristojnosti organov, ter dodatno preučiti in uvesti možnosti za nadzor tudi tako imenovanega prikritega političnega oglaševanja, tudi preko nevladnih organizacij.</font><br/>
<font size="4">Predlog uredbe meri na poenotenje pravil na notranjem trgu za izvajalce političnega oglaševanja, ter s tem na nadgraditev nacionalnih ureditev volilnih kampanj na področju političnega oglaševanja.</font><br/>
<font size="4">Glede na to, da iz Predloga uredbe izhaja, da ne ureja samo kampanj za volitve v Evropski parlament, je treba tekom nadaljnjih usklajevanj razjasniti vprašanje spoštovanja načel subsidiarnosti in sorazmernosti. </font><br/>
<br/>
<b><font size="4">2. TRAK: (AJ) 14.05</font></b><br/>
<br/>
<font size="4">(nadaljevanje) Določbe predlagane uredbe je zato treba temeljito preučiti in se zavzeti za, da bodo dovolj jasne in nedvoumne, torej v skladu z načelom določnosti v pravu, in da bodo uresničevale tudi načeli subsidiarnosti in sorazmernosti.</font><br/>
<font size="4">Trenutno na ravni Delovne skupine za splošne zadeve pri Svetu EU po članicah poteka izmenjava mnenj med državami članicami o Predlogu uredbe. Veliko držav članic ima podobne pomisleke, kot so izpostavljeni v Predlogu stališča Republike Slovenije. </font><br/>
<font size="4">Glede na to, da imajo države članice še veliko vprašanj in pomislekov, se ne pričakuje hitrega napredka obravnave Predloga uredbe na Svetu EU. Hvala.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Odpiram razpravo. </font><br/>
<font size="4">Želi kdo razpravljati? Ugotavljam, da nihče.</font><br/>
<font size="4">Predlagam sklep: »Obor za notranje zadeve, javno upravo in lokalno samoupravo podpira Predlog stališča Republike Slovenije do Predloga uredbe Evropskega parlamenta in Sveta o preglednosti in ciljanem političnem oglaševanju, ki ga je predložila Vlada, in predlaga Odboru za zadeve Evropske unije, da ga sprejme.«</font><br/>
<font size="4">Želi kdo obrazložiti svoj glas? Imate vsi kartice? Ugotavljam, da nihče. Glasujemo.</font><br/>
<font size="4">Kdo je za? (11 članov.) Kdo je proti? (Nihče.)</font><br/>
<font size="4">Ugotavljam, da je ta sklep sprejet.</font><br/>
<br/>
<font size="4">Prehajamo na </font><b><font size="4">2. TOČKO DNEVNEGA REDA – TO JE PREDLOG STALIŠČA REPUBLIKE SLOVENIJE DO PREDLOGA DIREKTIVE SVETA O PODROBNI UREDITVI URESNIČEVANJA AKTIVNE IN PASIVNE VOLILNE PRAVICE NA VOLITVAH V EVROPSKI PARLAMENT ZA DRŽAVLJANE UNIJE, KI PREBIVAJO V DRŽAVI ČLANICI, NISO PA NJENI DRŽAVLJANI (PRENOVITEV), EPA 2552-VIII, EU U 1055.</font></b><br/>
<font size="4">Želi besedo predstavnik Vlade? Prosim, državni sekretar, kar izvolite.</font><br/>
<br/>
<b><font size="4">BOŠTJAN JAMBROVIČ:</font></b><font size="4"> Hvala, da lahko tudi malo na kratko predstavimo.</font><br/>
<font size="4">V začetku decembra je Evropska komisija v zakonodajni postopek vložila Predloga direktive Sveta o podrobni ureditvi uresničevanja aktivne in pasivne volilne pravice na volitvah v Evropski parlament za državljane Unije, ki prebivajo v državi članici, niso pa njeni državljani, v nadaljevanju besedila: Predlog direktive.</font><br/>
<font size="4">Namen Predloga direktive je zagotovi široko in vključujočo udeležbo na volitvah v Evropski parlament, olajšati uresničevanje volilne pravice mobilnih državljanov EU in zaščititi integriteto volitev.</font><br/>
<font size="4">Glavne spremembe Predloga direktive so naslednje: vsaka država članica bo morala imenovati organ, ki bo pristojen za obveščanje mobilnih državljanov o izvrševanju njihove volilne pravice v državi članici bivanja, določitev enotnih obrazcev za registracijo volivcev, za predložitev kandidature s strani mobilnih državljanov in za izmenjavo informacij med državami članicami in zbiranje statističnih podatkov o udeležbi mobilnih državljanov EU na volitvah v Evropski parlament v Republiki Sloveniji.</font><br/>
<font size="4">Predlog stališča je, da Republika Slovenija podpira predlog spremembe direktive. Ocenjujemo, da bodo v okviru implementacije direktive potrebne minimalne spremembe Zakona o evidenci volilne pravice in Zakona o volitvah poslancev iz Republike Slovenije v EP. Obravnava Predloga direktive na Svetu EU se še ni začela, predvidoma bo to v začetku aprila. Hvala.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Odpiram razpravo. Ugotavljam, da nihče ne želi razpravljati.</font><br/>
<font size="4">Predlagam enak oziroma podoben sklep, kot je bil prej: »Odbor za notranje zadeve, javno upravo in lokalno samoupravo podpira Predlog stališča Republike Slovenije do Predloga direktive Sveta o podrobni ureditvi uresničevanja aktivne in pasivne volilne pravice na volitvah v Evropski parlament za državljane Unije, ki prebivajo v državi članici, niso pa njeni državljani, ki ga je predložila Vlada, in predlaga Odboru za zadeve Evropske unije, da ga sprejme.«</font><br/>
<font size="4">Želi kdo obrazložiti svoj glas? Ugotavljam, da nihče. Glasujemo.</font><br/>
<font size="4">Kdo je za? (12 članov.) Kdo je proti? (Nihče.)</font><br/>
<font size="4">Ugotavljam, da je tudi ta sklep sprejet.</font><br/>
<font size="4">Odboru za Evropske unije bomo poročali. </font><br/>
<font size="4">S tem zaključujem to točko dnevnega reda.</font><br/>
<font size="4">Vsem, ki ste bili samo pri teh točkah, se zahvaljujem.</font><br/>
<br/>
<font size="4">Prehajamo na </font><b><font size="4">3. TOČKO DNEVNEGA REDA – TO JE PREDLOG ZAKONA O SPREMEMBAH IN DOPOLNITVAH ZAKONA O USTANOVITVI OBČIN TER O DOLOČITVI NJIHOVIH OBMOČIJ (ZUODNO-K), DRUGA OBRAVNAVA, EPA 2393-VIII.</font></b><br/>
<font size="4">Z nami je predstavnik predlagatelja. Gospod Prevc, želite besedo? Prosim.</font><br/>
<br/>
<b><font size="4">3. TRAK: (AJ) – 14.10</font></b><br/>
<br/>
<b><font size="4">MIHAEL PREVC (PS NSi):</font></b><font size="4"> Hvala za besedo. Spoštovani predsednik, spoštovane kolegice in kolegi, spoštovani podžupan Občine Škofja Loka.</font><br/>
<font size="4">Mislim, da je prav, da na začetku povem, da je Občina Škofja Loka že pred 13 leti v Državni zbor vložila pobudo za ustanovitev Mestne Občine Škofja Loka. K tej, ponovni vložitvi, danes, tega predloga pa jo je vzpodbudil pred nedavnim sprejeti Zakon o spremembah in dopolnitvah Zakona o ustanovitvi občin ter določitvi njihovih območij, ki je status mestne občine podelil Občini Krško. </font><br/>
<font size="4">Zato mi dovolite, spoštovane poslane in poslanci, da navedem nekaj razlogov, zaradi katerih sem prepričan, da bi si tudi Občina Škofja Loka zaslužila status Mestne občine Škofja Loka.</font><br/>
<font size="4">Škofja Loka je eno najstarejših slovenskih mest. Mesto z več kot tisoč letno zgodovino, skozi katero se je izoblikovala kot upravno, gospodarsko in kulturno središče geografsko zaokroženega območja širše škofjeloške regije. Mestne pravice je Škofja Loka pridobila že leta 1274 in vse od takrat so se mestne in mestotvorne dejavnosti močno razvijale, tako da danes Škofja Loka z vsemi mestnimi funkcijami podpira regijo oziroma širše območje Poljanske in Selške doline, Škofjeloškega in Polhograjskega hribovja ter del Sorškega polja.</font><br/>
<font size="4">V celotni državi bi res zelo težko našli območje, ki je geografsko tako zaokroženo in funkcijsko povezano tako enovito območje. Zato si Občina Škofja Loka, ki šteje skoraj 24.000 prebivalcev, že dolgo prizadeva za pridobitev statusa Mestne občine, ki bi njen dejanski položaj, vlogo in funkcijo tudi dejansko formaliziral.</font><br/>
<font size="4">Za ustanovitev Mestne občine Škofja Loka obstaja veliko razlogov. Mesto Škofja Loka je upravno, gospodarsko, kulturno, socialno in geografsko središče širšega škofjeloškega območja. Je regionalni center, ki za prebivalke in prebivalce celotne regije zagotavlja celoten nabor izobraževalnih, zdravstvenih, socialnih in upravnih storitev. Škofja Loka je že danes sedež izjemo demografsko vitalne, močne in dinamične, podjetniško gospodarsko prodorne regije, ki za cca. 50 tisoč občank in občanov v regiji opravlja funkcijo regijskega središča. Še enkrat poudarim, za 50 tisoč občank in občanov.</font><br/>
<font size="4">Občina Škofja Loka je tudi gospodarsko središče škofjeloške regije z izjemnim razvojnim potencialom. V Škofji Loki sta bili obrt in industrija v zgodovini zelo živahni in sta dajali pečat in utrip mestu že zelo zgodaj. Škofjeloška podjetja so v zadnjem desetletju uspešno prestala prestrukturiranje in predstavljajo gospodarsko hrbtenico Gorenjske. Ugodna in podjetjem naklonjena prostorska politika, dobro delujoče omrežje razvojno podpornih institucij (tu imam v mislih predvsem razvojno agencijo Sora in Obrtno podjetniško zvezo Škofja Loka), ter povezava in sodelovanje med škofjeloškim izobraževalnim sistemom in gospodarstvom generira visoko usposobljen tehnični kader za celote regijski zaposlitveni bazen. </font><br/>
<font size="4">Ključna in najbolj prodorna podjetja, ki so tudi največji zaposlovalci</font><br/>
<font size="4"> </font><br/>
<b><font size="4">4. TRAK: (AJ) – 14.15</font></b><br/>
<br/>
<font size="4">(nadaljevanje) v občini in regiji, se redno uvrščajo med najboljša podjetja v državi. </font><br/>
<font size="4">V vse večjemu vzponu je tudi turizem, zaradi naravnih danosti in potencialov širše škofjeloške regije in še posebej zaradi izjemno bogate kulturne dediščine, kot je na primer Škofjeloški pasijon, ki je bil vpisan na reprezentativni seznam nesnovne kulturne dediščine človeštva Unesco.</font><br/>
<font size="4">Škofja Loka je tudi pomembno prometno vozlišča cest, ki peljejo v Poljansko in Selško dolino in povezujejo Idrijsko in Severno Primorsko ter se regionalno navezujejo na Kranj, Medvode in Ljubljano kot najpomembnejše državno prometno vozlišče.</font><br/>
<font size="4">Občina Škofja Loka je torej zaradi svoje geografske lege, prometnega položaja in seveda zgodovinske vloge center kulturnega in družbenega dogajanja za širšo regijo Škofjeloškega območja.</font><br/>
<font size="4">V Občini Škofja Loka deluje več javnih zavodov, ki zagotavljajo izobraževalne, socialne in zdravstvene dejavnosti za območje več občin. Srednješolsko in visokošolsko izobraževanje za širšo regijo je organizirano v okviru Gimnazije Škofja Loka ter Šolskega centra, ki združuje Srednjo lesarsko šolo, Srednjo šolo za strojništvo in Dijaški dom Škofja Loka. Poleg tega deluje tudi Višja strokovna šola za strojništvo Škofja Loka ter Medpodjetniški izobraževalni center. Pridobljen ugled, izredno kakovosten, sodoben in aplikativno naravnan program Šolskega centra in Medpodjetniškega izobraževalnega centra je zelo privlačen za dijake in študente iz vse Gorenjske regije, mnogi pa prihajajo tudi iz drugih delov Slovenije.</font><br/>
<font size="4">V Občini Škofja Loka je tudi Center za slepe, slabovidne in starejše, ki zaradi posebnih specialističnih delov na varstvenih storitev za slepe in slabovidne presega zgolj regijski pomen. Varovanci centra prihajajo iz širše regije.</font><br/>
<font size="4">V okviru zdravstvenega doma Škofja Loka, poleg zdravstvene službe na primarni ravni, deluje tudi služba nujne medicinske pomoči ter različne ambulante zdravstvene službe, na sekundarni ravni, ki pokriva širše škofjeloške območje štirih Občin.</font><br/>
<font size="4">Mesto je bilo v celotnem zgodovinskem obdobju upravno središče širše škofjeloške regije, ki je skoraj tisočletje vključevalo celotno območje sedanjih štirih Občin. To je, poleg Škofje Loke, Gorenja Vas – Poljane, Železniki in Žiri ter manjše dele sedanjih Občin Cerkno, Idrije in Mestne občine Kranj. Zato je prav, da na tem mestu poudarim tudi to, da seveda ta Predlog podpirajo tudi vsi ti župani teh občin, ki sem jih zdaj naštel.</font><br/>
<font size="4">Na območju mesta ima svoj sedež institucije, ki nudijo storitve prebivalcem širšega območja, kot so Policijska postaja, Okrajno sodišče, Upravna enota, Center za socialno delo Zavoda Republike Slovenije za zaposlovanje, Zavod za zdravstveno zavarovanje Slovenije, Zavod za kulturno dediščino, Geodetska pisarna in Davčni urad.</font><br/>
<font size="4">Opravljanje vseh mesto-tvornih centralnih funkcij Škofji Loki prinaša močno razvojno usmerjenost in prodornost, saj je Občina v zadnjih letih vedno uvrščena med najbolj razvojno naravnane občine.</font><br/>
<font size="4">In, mogoče še za konec. Škofja Loka je po svoji vlogi in pomenu že sedaj centralno naselje, regionalne ravni, središče regionalnega pomena. Služi oskrbi prebivalstva </font><br/>
<br/>
<b><font size="4">5. TRAK: (AJ) – 14.20 </font></b><br/>
<br/>
<font size="4">(nadaljevanje) z javnimi funkcijami in storitvenimi dejavnosti na regionalni ravni. Po svoji naravi Škofja Loka že danes predstavlja Mestno občino, ki z mestnimi funkcijami podpira 50 tisoč ljudi. Pridobitev statusa Mestne občine bi opravljanje te vloge formaliziral in ji v vseh ozirih olajšal opravljanje predpisanih nalog. </font><br/>
<font size="4">In mogoče še za konec. Glede na to, da ta Predlog za podelitev statusa Mestne občine Škofja Loka prinašam oziroma skupaj Občino Škofja Loka prinašam v Državni zbor tik pred volitvami, bom verjetno deležen kakšnih očitkov o delitvi predvolilnih bombončkov. Naj vam povem, da na prihajajočih državnozborskih volitvah ne bom kandidiral, saj po 13 letih županovanja v Občini Železniki in treh poslanskih mandatih odhajam v pokoj. Tudi nisem občan Občine Škofja Loka, pač pa Občine Železniki, ki je del širše škofjeloške regije, v kateri smo občani, torej občani Občine Železniki deležni vseh javnih funkcij in storitev, ki jih nudi mesto Škofja Loka, kot center regije. Zato sem prepričan, da si Občina Škofja Loka vsekakor zasluži status Mestne občine, in vas, spoštovane poslanke in poslanci, prosim za podporo temu Predlogu. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala. </font><br/>
<font size="4">Preden dam besedno naprej, bi samo vas seznanil, da gospa Andreja Zabret danes nadomešča gospoda Janija Möderndorferja.</font><br/>
<font size="4">Želi besedo predstavnik Vlade? (Da.) Prosim.</font><br/>
<br/>
<b><font size="4">BOŠTJAN JAMBROVIČ:</font></b><font size="4"> Glede na to, da ga je zahteval Skupine poslank in poslancev, Vlada nima tukaj /nerazumljivo/. Hvala.</font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Želi besedo predstavnik Državnega sveta? </font><br/>
<br/>
<b><font size="4">BOGOMIR VNUČEC:</font></b><font size="4"> Hvala za besedo.</font><br/>
<font size="4">Komisija Državnega sveta za lokalno samoupravo in regionalni razvoj je podprla Predlog zakona in ocenila, da je mesto Škofja Loka gospodarsko, kulturno, izobraževalno in upravno središče širše škofjeloške regije, ki po svoji naravi že danes deluje kot Mestna občina in jo tudi tako dojemajo tudi njeni prebivalci.</font><br/>
<font size="4">Ob sedanjih Mestnih občinah, ki ne izpolnjujejo pogojev glede števila prebivalcev, je kar nekaj Občin, med njimi tudi Škofja Loka, ki nimajo statusa Mestne občine, vendar dejansko opravljajo podobne funkcije, kot Mestne občine, ter skrbijo za razvoj širšega območja. </font><br/>
<font size="4">S tega vidika Komisija opozarja na vprašanje ustreznosti zakonskih pogojev za pridobitev statusa Mestne občine, saj pogoji v smislu velikosti sami po sebi ne zadoščajo za prepoznavanje središč širšega območja. </font><br/>
<font size="4">Komisija meni, da je treba spremeniti 16. člen Zakona o lokalni samoupravi in določiti boj življenjske pogoje za pridobitev statusa Mestne občine, ki morajo slediti razvojnim potrebam regijskih središč. </font><br/>
<font size="4">Komisija predlaga, da Vlada oziroma resorno ministrstvo pristopi k pripravi sprememb Zakona o lokalni samoupravi ter opredeli tudi druge pogoje, kot na primer zgodovinski ali geografski, ali občina kot regijsko središče. Seveda najboljša rešitev bi bilo, če bi se našla politična volja in bi ta Državni zbor sprejel Zakon o pokrajinah. Takrat ne bi bilo več tega navala toliko na nove Občine, kot tudi na Mestne občine.</font><br/>
<font size="4">Komisija tudi meni, da bi s ciljem krepitve lokalne samouprave potrebovali samostojno resorno ministrstvo za področje lokalne samouprave in regionalnega razvoja, sam pod okriljem Ministrstva, ki pokriva javno upravo, lokalna samouprava nikoli, ne sedaj, ni bila deležna zadostne podpore. Hvala.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Povabili smo tudi na Predlog predlagatelja župana Škofje Loke. Z nami je podžupan, ker je župan, kolikor vem, odsoten.</font><br/>
<font size="4">Želite besedo? Prosim.</font><br/>
<br/>
<b><font size="4">ROBERT STRAH:</font></b><font size="4"> Hvala  Spoštovani predsednik Odbora, spoštovane poslanke, poslanci, hvala za povabilo na današnjo sejo Odbora. Veseli nas, seveda tudi hvala predvsem predstaviteljem v začetku, poslancu Mihaelu Prevcu za izčrpen, pa iskreno predstavitev. Mislim, da je izčrpno bilo pojasnjeno, zakaj je danes potrebno potrditev predlogu </font><br/>
<br/>
<b><font size="4">6. TRAK: (AJ) – 14.25</font></b><br/>
<br/>
<font size="4">(nadaljevanje) za ustanovitev statusa Mestne občine Škofja Loka.</font><br/>
<font size="4">Veseli nas predvsem dejstvo, da je včeraj o predlogu glede pridobitve statusa Mestne občine Škofja Loka se je pozitivno opredelil Državni svet. Poudarjeno je bilo, da s Prelogom soglašajo oziroma ga podpirajo vse štiri Občine, vsi štirje župani, tudi občin Škofjeloške regije.</font><br/>
<font size="4">Dejstvo je, da Škofja Loka že danes po svoji naravi predstavlja Mestno občino, ki z mestnimi funkcijami in pa storitvami podpira 50 tisoč ljudi Škofjeloške regije. Imamo torej eno Škofjeloško regijo in eno upravno gospodarsko kulturno socialno in geografsko središče Škofjo Loko. Škofja Loka je torej središče regionalnega pomena. Kot je bilo poudarjeno že desetletja od same ustanovitve, tudi samostojne države, deluje kot upravno gospodarsko središče Škofjeloškega in eden od pomembnih centrov na Gorenjskem. </font><br/>
<font size="4">V Škofji Loki je tudi sedež upravne enote Škofja Loka, ki upravlja javne upravne naloge države za prebivalce Občine Škofja Loka, Gorenja vas – Poljane, Železniki in Žiri. </font><br/>
<font size="4">Po številu prebivalcev Občina Škofja Loka in pa po številu prebivalcev v mestnem naselju med Mestnimi občinami zaseda, se uvršča na deseto mesto. </font><br/>
<font size="4">Prepoznana je po uspešnem in prodornem gospodarstvu. Je tudi primer dobre prakse odličnega sodelovanja gospodarstva in šolstva. In spada med najbolj uspešne Občine na Gorenjskem in v Sloveniji.</font><br/>
<font size="4">Kot sem poudaril v začetku, opravlja Škofja Loka funkcijo regijskega središča za 50 tisoč ljudi v regiji, služi torej oskrbi 50 tisočim prebivalcem z javnimi funkcijami in storitveni dejavnosti, seveda na regionalni ravni. V zadnjih letih se Škofja Loka vedno uvršča med 10 % najuspešnejših slovenskih občin, v katerih se tudi najbolje živi. Slednje je značilno tudi za ostale Občine Škofjeloške regije. Upravljanje vseh mestotvornih funkcij Škofji Loki prinaša močno razvojno usmerjenost in prodornost. Občina se v zadnjih letih vedno uvršča med najbolj razvojno naravnane Občine. Leta 2014 je zasedla prvo mesto. Vedno pa je potem tudi uvrščena med prvih deset v državi. </font><br/>
<font size="4">Argumenti, ki so bili tudi danes že poudarjeni v predstavitvi poslanca Mihaela Prevca, bi samo izpostavil ključne. Se pravi, Škofja Loka je upravno gospodarsko kulturno socialno in geografsko središče širšega škofjeloškega ozemlja. Je gospodarsko središče z izjemnim razvojnim potencialom, stičišče transportnih poti in pa vstopa v regijo, je center kulturnega družbenega dogajanja za širšo regijo in izobraževalno socialno ter zdravstveno središče.</font><br/>
<font size="4">Vse navedeno spodbuja mene in Občino, /nerazumljivo/ vam poslankam in poslancem, da uspemo s Predlogom Mihaela Prevca, da se Škofji Loki prizna status Mestne občine, ki je gospodarsko kulturno upravno središče širšega območja Škofjeloške regije. Pomembno pa je, da bomo na ta način Škofja Loka in pa širše, tudi Škofjeloška regija, lahko tudi uspešni pri razvoju in konkuriranju na področnih razpisih za razvoj evropskih urbanih središč. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Želi besedo predstavnica Zakonodajno-pravne službe? Prosim.</font><br/>
<br/>
<b><font size="4">MAG. SAŠA BRICELJ PODGORNIK: </font></b><font size="4">Hvala lepa.</font><br/>
<font size="4">V Predlogu zakona smo pripravili pisno mnenje.</font><br/>
<font size="4">Gre torej za naslednji primer predloga za dodelitev statusa mestne občine, zato je mnenje v bistvu enako, kot pri prejšnji noveli, saj gre za enak pravni okvir.  </font><br/>
<font size="4">Zato res zgolj na kratko, samo bistveni poudarki, pomembni za odločanje o tem Predlogu.</font><br/>
<font size="4">Za dodelitev statusa mestne občine morajo biti izpolnjeni vsi zakonski pogoji, se pravi, da je na območju občine mesto, ki ima najmanj 20.000 prebivalcev, najmanj 15.000 delovnih mest in je gospodarsko, kulturno in upravno središče širšega območja. Zakon ne dopušča </font><br/>
<br/>
<b><font size="4">7. TRAK: (AJ) – 14.30</font></b><br/>
<br/>
<font size="4">(nadaljevanje) odstopanja od teh pogojev.</font><br/>
<font size="4">Poleg tega je pomembno upoštevati tudi temeljni ustavni pogoj, to je sposobnost izvajanja lokalne samouprave v mestni občini v funkcionalnem smislu.</font><br/>
<font size="4">V tem postopku je dolžnosti predlagatelja, da izkaže izpolnjevanje vseh pogojev, dolžnost Državnega zbora pa, da oceni in presodi, ali so vsi ti pogoji v konkretnem primeru izpolnjeni.</font><br/>
<font size="4">Obrazložitev mora biti tudi temeljito obrazložena. </font><br/>
<font size="4">Pri odločanju je Državni zbor zavezan upoštevati tudi ustavnosodno judikaturo. Ključna stališča Ustavnega sodišča v zvezi s tem so, da so z zakonom določeni pogoji so za Državni zbor obvezni, da ni v skladu z Ustavo, če je odločitev sprejeta v nasprotju s predpisanimi pogoji, če je sprejeta brez utemeljenega razloga ali če odločitev nima prepričljive obrazložitve, in pa da je Državni zbor dolžan ravnati v skladu z Ustavo in z zakonom ne glede na svoje prejšnje ravnanje.  </font><br/>
<font size="4">Prav tako je Državni zbor, tudi v primeru Škofje Loke, že odločal o takšnem predlog, in sicer v letu 2009 ter ocenil takrat, da pogojev ne izpolnjuje. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Odpiram razpravo. Prvi se je prijavil gospod Šiško, za njim je gospa Sukič in še gospod Polnar. Prosim.</font><br/>
<br/>
<b><font size="4">DUŠAN ŠIŠKO (PS SNS):</font></b><font size="4"> Spoštovani predsednik, spoštovani podžupan, kolegice in kolegi.</font><br/>
<font size="4">Ko sem pregledal to gradivo, vam bom povedal, tako kot pri Brežicah, pa me žal takrat ni bilo zaradi drugih težav. In ko vidim, da je tole gradivo dejansko 80 % copy paste, ko smo ga mi v Krškem pripravili. In, ko sem šel še malo dlje gledati in vidim, ker jaz za Krško občino, ko sem prinesel Predlog noter, spoštovane kolegice in kolegi, jaz sem imel sklep občinskega sveta, kjer so vse stranke v juniju mesecu že potrdile predlog, da za Mestno občino v Državni zbor. Tukaj ga zdaj ne najdem.</font><br/>
<font size="4">Gledam tudi zapisnik, ko ste imeli sejo v Škofji Loki 27. januarja, in tudi tam ni bilo nobene razprave o tem, da bi vmešali, dali predlog za Mestno občino, čeprav je pa kolega Mihael Prevc vložil 10. 1. Predlog. To imamo pa edino gradivo, ki ga imamo. In jaz ne vem, če ste že tako videli takrat, da ni šlo preko skrajšanega postopka, in če ste spremljali moje razprave na tem Odboru in tudi v Državnem zboru, ker sem še ekstra povedal, da je sklep občinskega sveta in sem imel še dodatno podpisane vse predsednike lokalnih odborov, ko so mi očitali, da je to moje maslo, in da sem dal brez vednosti župana in tako daleč je pripeljalo, da sem določene poslance, ko so me to spraševali, sem jim dal številko od župana Mirana Stanka, da so ga lahko poklicali, in da je povedal, da je res to Občina Krško pripravila s tem, da sem pa jaz kot predlagatelj, ker sem poslanec v Državnem zboru. </font><br/>
<font size="4">In nenazadnje, spoštovani gospod podžupan, povedali ste, da so vsi štirje župani soglasni, da je Občina Škofja Loka postane Mestna občina. Glejte, tudi tega papirja nimam. In tukaj se bom ustavil. Hvala.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Besedo ima gospa Sukič. Prosim.</font><br/>
<br/>
<b><font size="4">NATAŠA SUKIČ (PS Levica):</font></b><font size="4"> Ja, hvala za besedo, pa lep pozdrav vsem.</font><br/>
<font size="4">Zdaj, res ponavljamo se že kot stara plošča, ki preskakuje na gramofonu. Glejte, Zakon je jasen. Tudi predstavnica Zakonodajno-pravne službe je jasno povedala. Poslanke in poslanci moramo spoštovati Ustavo, in moramo spoštovati Zakon. Pika. </font><br/>
<font size="4">Jaz razume, da mogoče Zakon ni več najbolj življenjski, in bi ga bilo treba spremeniti. Na to opozarjamo konsistentno ves čas, ko se pojavljajo ti predlogi. Torej, prva poteza, ki bi jo morali narediti je, da </font><br/>
<br/>
<b><font size="4">8. TRAK: (AJ) – 14.35</font></b><br/>
<br/>
<font size="4">(nadaljevanje) zakon posodobimo na način, da bo odgovarjal sedanjim potrebam, sedanjemu trenutku številnih teh občin, ki menijo, da si zaslužijo status Mestne občine. Ne moremo pa arbitrarno odločati malo ja, pa malo ne. Enim ja, enim ne, čeprav dveh postulatov ne izpolnjujejo dveh osnovnih postulatov. Slišala sem, da je 24 tisoč prebivalcev, to se pravi, tej zahtevi zadoščate oziroma jo še celo presegate. Ampak ste se pa spretno izognili temu, koliko delovnih mest je v Občini Škofja Loka. Mora jih biti 15 tisoč. Vi ste ves čas govorili, da suportirate 50 tisoč prebivalcev pač iz tega področja in vse to, in jaz to verjamem, da jih. Zato pravim, posodobiti je treba torej Zakon o lokalni samoupravi na način, da bo odgovarjal nekemu sodobnemu trenutku in nekemu sodobnemu stanju večih občin, ker vidimo, da prihajajo serijsko te prošnje. Ampak glejte, dokler je Zakon tak, kot je, se ga moramo držati. Tu ne moremo malo čez prst pogledati, pa reči, aha, temu bomo dali, ti se nam zdijo malo bolj primerni, oni ne bomo dali. Zadnjič smo zavrnili Brežice, pa smo zavrnili Trbovlje, pa smo zavrnili Zagorje. Zakaj? Zato, ker niso izpolnjevati teh osnovnih kriterijev. In tudi vi jih ne izpolnjujete, na žalost ne, po tem Zakonu. </font><br/>
<font size="4">In jaz tudi ne razumem zakaj, če se to pojavlja iz mandata v mandat, jaz sem prvi mandat tukaj, ampak očitno je to nek trend, da boj, kot se bližajo, pa brez zamere, spoštovani kolega, ampak bolj kot se bližajo volitve, več je teh predlogov. To se kar vrstijo. V zadnjem cajtu smo obravnavali, ma ne vem, koliko zdaj že, štiri, pet, ta je mogoče že peti. Vse živo smo že obravnavali. To ne gre, na ta način. In to se očitno dogaja v vseh mandatih. Saj že leta 2009, če se ne motim, je Občina Škofja Loka želela postati Mestna občina. Pa ni dobila zelene luči v Državnem zboru iz preprostega razloga, ker ni ustrezala v zakonu zapisanim kriterijem. In danes tudi ne ustreza povsem, ker nismo dobili pojasnila, koliko delovnih mest je odprtih. Tega jaz nisem slišala v vaših predstavitvah, spoštovani, tako, da mogoče, če nam to pojasnite, ker če izpolnjujete kriterij 15 tisoč delovnih mest in 24 tisoč prebivalcev, imate potem, jaz mislim, da poslanci ne bi smeli imeti problema. Ampak tega ne izpolnjujete, kajne? Ne, ne. Tako, da glejte, vse drugo je pa pesek v oči. Mislim, verjamem, da vi suportirate 50 tisoč prebivalcev, in da ste zelo razviti in razvojno naravnani, in vam čestitam za to. Ampak, dajte rajši v občinah poskrbeti, da pritisnete v naslednjem mandatu na novo Vlado, na Državni zbor, da se sprejme nova zakonodajna o lokalni samoupravi ali pa o neka regijska zakonodaja, in bodo stvari rešene za številne občine. Po tej logiki lahko vsem občinam podelimo ta status Mestne občine, ali pa nobeni, ki tega kriterija ne izpolnjuje. In jaz, kot poslanka, se bom držala tega, kar piše v Zakonu. Jaz ne morem glasovati proti temu, ker potem sem jaz v prekršku, oprostite, ne morem. Zakon me zavezuje, Ustava me zavezuje, tako da iz tega razloga ne morem podpreti tega. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Besedo ima gospod Polnar, za njim gospod Verbič. Gospod Polnar, izvolite.</font><br/>
<br/>
<b><font size="4">ROBERT POLNAR (PS DeSUS):</font></b><font size="4"> Hvala za besedo gospod predsednik. Kolegice in kolegi. </font><br/>
<font size="4">Da bodo stvari nedvoumne in popolnoma jasne, trije pogoji so za ustanovitev oziroma poimenovanje Mestne občine. Število prebivalcev, se pravi na območju Mestne občine mora biti mesto, ki ima najmanj 20 tisoč prebivalcev, in najmanj 15 tisoč delovnih mest, hkrati pa mora to mesto biti gospodarsko kulturno in upravno središče širšega območja. </font><br/>
<font size="4">Kakšna je situacija v Škofji Loki? Število prebivalcev ob koncu leta 2021 11 tisoč 706, govorim za mesto, pogoj je 20 tisoč. Število delovnih mest v enakem obdobju, konec leta 2021, 10 tisoč 248, pogoj je 15 tisoč. In zdaj pomislite še na eno stvar. Gospodarsko kulturno in upravno središče širšega območja. 10 ali 11 kilometrov samo ločuje</font><br/>
<br/>
<b><font size="4">9. TRAK: (AJ) – 14.40</font></b><br/>
<br/>
<font size="4">(nadaljevanje) po cesti Škofjo Loko in Kranj. 10 ali 11 kilometrov, ne vem natančno, in bomo imeli na desetih kilometrih dve gospodarski kulturni in upravni središči širšega območja, v kolikor bo današnji predlog sprejet in v kolikor bo kasneje na plenarni seji Državnega zbora tak predlog sprejet. </font><br/>
<font size="4">In tu, vidite, se izpostavlja ključen problem. Zakon o lokalni samoupravi mora biti tisti, ki določi razmejitev med običajno Občino in Mestno občino. Mi smo te razmejitve že imeli v nekdanjem 22. členu. Pa so jih naši predniki v Državnem zboru gladko izbrisali. Na koncu so ostali samo ti trije pogoji. V tej sestavi Državnega zbora smo uspeli do konca kompromitirati še te tri pogoje, ko smo dodelili status Mestne občine Občini Krško s 7 tisoč prebivalci in 10 tisoč delovnimi mesti. Zdaj se ta plaz seveda nadaljuje, toda veliko boj pomembno za zakonodajalce je, kako v bodočem zakonu o Mestnih občinah, ker, to je tisto, kar te razprave provocirajo, nujnost sprejetja zakona o Mestnih občinah, kako in na kakšen način določiti tiste naloge, ki so pomembne za razvoj mest. Res je, da je možno opredeliti te naloge tudi na način, da se v urejajo izključno v področnih zakonih. </font><br/>
<font size="4">Toda, če pogledamo, po mojem mnenju, zelo konsistentno mnenje, ki ga je pripravilo Združenje Mestnih občin Slovenije, je potrebno sprejeti ustrezen zakon o Mestnih občina, predvsem zato, ker je v skladu z drugim odstavkom 141. člena Ustave Mestna občina v Sloveniji ustavna kategorija. Katere naj bodo torej potem naloge, pomembne za razvoj mest? To si velja pogledati tudi z vidika tega, kar je bilo danes predstavljeno, in primerjave med stvarnostjo in tistim, kako bi stvari v zvezi z nalogami mest morale izgledati.</font><br/>
<font size="4">Torej, prvo je urejanje javnega mestnega in primestnega prometa. Drugo so naloge na področju posegov v prostor in graditve objektov na svojem območju. Tretje so naloge na področju izvajanj geodetske službe. Četrto so naloge na področju zagotavljanja javne mreže gimnazij, srednjih poklicnih šol in višjih šol na območju občine. In pa tisto, kar je najbolj pomembo, in zaradi česar večina sedanjih Mestnih občin tudi naj bi izpolnjevala pogoja, je zagotavljanje javne zdravstvene službe na sekundarni ravni na svojem območju. </font><br/>
<font size="4">Definitivno je, da se svet spreminja. In, da so ključni problemi pri opredeljevanju meril za določanje Mestnih občin v Sloveniji, vezani tudi na to, da se definicija mest predvsem na podlagi gospodarskega razvoja spreminja, zato je pomembno povedati, da to, kar sem malo prej naštel, nikakor ne more biti dokončna opredelitev nalog, ki so značilne za razvoj mest, ampak jih je potrebno nadgraditi še s posameznimi področji. Tukaj izpostavljam predvsem urbanizem, infrastrukturo in javno varnost. </font><br/>
<font size="4">V Sloveniji so strokovnjaki s področja lokalne samouprave vodili velike debate, zdaj zadnjih 10, 15 let je to malo pojenjalo, o tem, katere kazalce bi veljalo upoštevati pri določanju kriterijev za opredeljevanje Mestnih občin in mest znotraj občin kot centralnih naselbin. Formalni pogoj 20 tisoč prebivalcev. Fizionomski pogoj gostota poseljenosti najmanj tisoč prebivalcev na kvadratni kilometer. Morfološki pogoj sklenjenost povezave, znotraj mesta naj ne bi bilo prostih kmetijskih površin, ki presegajo 20 metrov med zgradbami. Funkcijski pogoj, delež dnevnih</font><br/>
<br/>
<b><font size="4">10. TRAK: (AJ) – 14.45</font></b><br/>
<br/>
<font size="4">(nadaljevanje) migrantov presega 25 % zaposlenih in predvsem mesto mora imeti več kot 15 tisoč delovnih mest. In pa strukturni pogoj, več kot 50 % delovnih mest v mestu mora biti v terciarnih in v kvartarnih dejavnostih. To vse provocira današnji predlog. In to vse je tisto, kar bi lahko bilo osnova, predlog, da se vendarle začne pripravljati zakon o Mestnih občinah. </font><br/>
<font size="4">Še vedno pa je potrebno povedati, Občina Škofja Loka ne izpolnjuje nobenega od treh nujno potrebnih pogojev, da postane Mestna občina. Če pa kdorkoli v tej državi, si domišlja, da je regija s 50 tisoč prebivalci, potem pa, cinik bi porekel: »Če mora tako biti, pa naj bo.«</font><br/>
<font size="4">Mi smo od novembra pa do danes, v štirih mesecih, kolegice in kolegi, obravnavali do zdaj že štiri predloge za podelitev statusa Mestne občine, danes je peti. V štirih mesecih pet predlogov, kot da ima Slovenija 15 milijonov prebivalcev, ne pa 2 milijona. In problem, dnimo, vsaj sam vidim to zadevo tako, sploh ni politični predznak, ampak je problem upravljanja z državo. Da mi ne znamo niti z njenim političnim, niti z gospodarskim sistemom, niti združbo v celoti upravljati z razumnimi in s premišljenimi odločitvami. In ena od najbolj nerazumnih in nepremišljenih odločitev je bila podelitev statusa Mestne občine Občini Krško, zato, ker ne izpolnjuje nobenega pogoja za kaj takega.</font><br/>
<font size="4">Lokalna samouprava, gospe in gospodje, pa je neizmerno pomemben družbeni podsistem. In to, kar danes počnemo, dokazujemo, da je na področju izjemno pomembnega družbenega podsistema Slovenija veliko bolj država improvizacije, kakor pa država invencije. Ni pri tem nikakršne politične odgovornosti. Izjema je postala pravilo. Torej, ni pravil. Toda, znajdi se, ni parola kvalitetne vladavine. V Sloveniji je upravljanje na področju lokalne samouprave podeljevanje statusov Mestnih občin postalo poddisciplina hipnoze. Potrebno je kupovati čas, razširjati nasmehe in govoriti, da je naš največji problem pesimizem, ostalo bomo pa že nekako razrešili. Pri tem gre največkrat za nesposobnost, ravnodušnost, malomarnost in neznanje. Kaže pa, da je največji problem, ker imajo prednost pri vsem tem zasebne politične pregrehe pred zdravorazumskimi javnimi odločitvami. In, kar je najbolj pomembno, s takšno Slovenijo se ne upravlja. </font><br/>
<font size="4">Veste, kolegice in kolegi, biti človek brez poguma in integritete je zadeva, ki jo je moč razumeti. Temu se lahko rogamo, lahko utemeljujemo z okoliščinami.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Kolega Polnar, ...</font><br/>
<br/>
<b><font size="4">ROBERT POLNAR (PS DeSUS):</font></b><font size="4"> Toda oblast ne obstaja, če izgubi integriteto.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Kolega Polnar, če dovolite, tale vaša razprava že precej skače iz obsega današnje teme. To je eno. </font><br/>
<font size="4">Drugo pa, jaz bi vas vse opozoril, ob 15. uri je kar nekaj vaših kolegov reklo, da želijo pavzo, ker bo moralo iti, in če smo racionalni, dajmo izpeljat tako, da glasujemo pred 15. uro. Tako, da prosim, bodite racionalni.</font><br/>
<br/>
<b><font size="4">ROBERT POLNAR (PS DeSUS):</font></b><font size="4"> Gospod predsednik,...</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala, vrnite se nazaj v /nerazumljivo/ pred nami,</font><br/>
<br/>
<b><font size="4">ROBERT POLNAR (PS DeSUS):</font></b><font size="4"> Gospod predsednik, zaključujem zadevo, hvala vam za opozorilo.</font><br/>
<font size="4">Je pa res, da sem zadevo usmeril proti neumnosti, ki se dogaja v tem Državnem zboru, zato bom povzel, da oblast ne obstaja, če izgubi integriteto. Vladanja ni mogoče upreti na nevednost in brezbrižnost mnogih, marveč na integriteto in verodostojnost izvoljenih. Nisem prepričan, da imamo to srečo pri odločanju o tem, kateri občini podeliti status Mestne občine.</font><br/>
<font size="4">Sam, za voljo tega, današnjega Predloga ne morem podpreti. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Besedo ima še gospod Verbič, prosim.</font><br/>
<br/>
<b><font size="4">MAG. DUŠAN VERBIČ (PS Konkretno):</font></b><font size="4"> Hvala lepa za besedo predsednik. Obljubljam, da bom v parih stavkih zaključil.</font><br/>
<br/>
<b><font size="4">11. TRAK: (AJ) – 14.50</font></b><br/>
<br/>
<font size="4">(nadaljevanje) Uvodoma prav lep pozdrav, spoštovani podžupan, in tudi zahvaljujem se predlagatelju, kolegu Prevcu za dobro predstavitev tega Predloga.</font><br/>
<font size="4">Sedaj pa, kar se tiče same vsebine. Že, ko smo ped dobrimi 14 dnevi na tem Odboru razpravljali o podobnih ali lahko rečem enaki vlogi, vendar je bila vsebina vezana na Občino Trbovlje in Občina Zagorje ob Savi. Mislim, da smo takrat tudi že v tej razpravi povedali, v čem je tukaj velik problem pri tej tako imenovani poplavi ali želi podelitve statusa Mestne občine.</font><br/>
<font size="4">In moja razprava je bila že takrat zelo jasno usmerjena v smer, da dejstvo je, da na Ustavnem sodišču je že vložena vloga za presojo tega 16. člena Zakona o lokalni samoupravi, ki se je nekako dotaknila tudi spoštovana predstavnica Zakonodajno-pravne službe, kjer je tako imenovana pravna praznina, vezana, kar se tiče tega statusa.</font><br/>
<font size="4">Sam moram priznati, da res je nekaj, da te politične odločitve so včasih lahko pravične ali pa nepravične. In glede na to, da iz preteklih pobud, in tudi v teh razpravah, se je izkazalo, da je na razporedu ali žeja kar veliko Občin v Republiki Sloveniji, ki dobesedno bi želele ta status, od Izole, Ravne na Koroškem, Jesenice, Trbovlje, pa kot sem omenil Zagorje ob Savi, in najverjetneje ni smiselno in odgovorno, praktično vse želje pred regionalizacijo ali ureditev pokrajinske zakonodaje, to na tak ali drugačen način podpirati, ne glede na to, v katerem času smo.</font><br/>
<font size="4">Moram se dotakniti, ko je bilo nekako tudi govora Krškega. Sam sem bil zagovornik in podprl Krško predvsem iz tega razloga, in še vedno menim, kljub temu, da niso izpolnjevali vseh pogojev, da je ta del jugovzhodnega dela Slovenije praktično prava prazna lisa, kar se tiče nekega kraja, ki bi imel status Mestne občine. </font><br/>
<font size="4">Tudi sam se pridružujem vsem sogovornikom, ker sem na stališču, da Mestna občina s statusom naj bi predstavljala resnično v nekem širšem prostoru regionalno kulturno gospodarsko središče. In ravno v tem spodnjem Posavskem delu Sevnica, Krško, Brežice, dobesedno nismo imeli praktično mesta s statusom, ki naj bi bil regionalni, recimo temu tudi v bodočnosti nek center. In ravno župana Sevnice in Krško sta na prepričala, vsaj mene, da je dogovor teh Posavskih občin, da potrebujejo s tem obelodanjeno status Mestne občine.</font><br/>
<font size="4">Kar se tiče pa tega Predloga, pa moram priznati, da enako, kot sem pred 14 dnevi bil na stališču, da tako Trbovlje kot Zagorje ob Savi preprosto ta hip ne izpolnjuje, pa ne toliko formalno, predvsem v tem kontekstu, ker Slovenija se mora dotakniti regionalizacije in srčno upam, da v novi Vladi, ki bo kmalu, da bo to ena od prioritet, naj si bo to regionalizacija ali pokrajine, in potem se tudi urediti vse te potrebe po statusu mestnih občin, in da resnično imamo močne upravne centre, gospodarske in kulturne centre. </font><br/>
<font size="4">Nisem pa naklonjen, da imamo potem poplavo predhodno nekih statusov mestnih občin, potem se pa izkazuje, da v regionalizaciji preprosto niso tisti centri, ki se nekako skladno s pokrajinam sovpada. In zato v tem kontekstu lahko povem, da bom enako odločil, kot sme v primeru Trbovelj in Zagorja, pa upam na razumevanje. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Drugih prijavljenih ni. </font><br/>
<font size="4">Želi ob koncu predlagatelj še besedo? Prosim.</font><br/>
<br/>
<b><font size="4">MIHAEL PREVC (PS NSi): </font></b><font size="4">Hvala lepa.</font><br/>
<font size="4">Jaz sem vam izredno hvaležen za tole zelo korektno razpravo, praktično od strani vseh razpravljavcev.</font><br/>
<font size="4">Dejstvo je, tudi sam se seveda strinjam, še kako, da bo zelo pomemben korak, ki ga boste morali narediti v naslednjem mandatu, sprememba Zakona o lokalni samoupravi. Dejstvo je, da je tu treba narediti bistveno bolj življenjski zakon, ki ne bo izhajal iz ključno samo iz </font><br/>
<br/>
<b><font size="4">12. TRAK: (AJ) - 14.55</font></b><br/>
<br/>
<font size="4">(nadaljevanje) teh številk, ki jih je danes kolega Polnar našteval, ampak, da bo seveda vključil predvsem tiste funkcije, ki jih lahko neka Mestna občina izvaja kot regionalni center. </font><br/>
<font size="4">Gospod Polnar, mogoče samo to, jaz seveda še kako spoštujem vašo načelnost, vendar ne strinjam se pa s tem, da ste nam pravzaprav, da pravite, da nobeden od teh pobojev, ki izhajajo iz Zakona o lokalni samoupravi, v Škofji Loki ni izpolnjen. Je, je, in sicer, ta center, se pravi ta regionalni center in pa seveda opravljanje mestotvonih funkcij, dobro, če se vam zdi to malo za 50 tisoč ljudi, ampak vendarle, zmotilo me je to, ko ste nekako pomešali Škofjo Loko pa Kranj. Veste, Mestna občina Kranj je povsem druga zgodba. Oni, Mestna občina Kranj je povsem neki drugi razvojni bazen, kot pa Škofja Loka. Res je, iz Škofje Loke do Kranja je 13 kilometrov. Ampak te funkcije Škofje Loke se nekako usmerjajo predvsem po obeh dolinah, Sevška in Poljanska dolina v dolžini 50 kilometrov tja gor do Sorice, pa do meje s Primorsko, in pa seveda tja preko Žirov do meje z Občino Cerkno. To se pravi, predvsem na te razseljena naselja. Tako, da, gospod Polnar, edino s tem se ne strinjam z vami, da Škofja Loka nobenemu pogoju ne zadosti. Drugače pa, tako kot sem rekel, spoštujem vaše razmišljanje in se seveda še kako strinjam tudi z gospo Sukičevo, da bo pač treba na tem področju se zadeve temeljito lotiti, nenazadnje, tudi zakon o mestnih občinah.</font><br/>
<font size="4">Mogoče samo še gospod Šiško, zdaj res je, no, nimate tam na mizi sklepa občinskega sveta. Dejstvo je, da ta predlog prihaja iz Občine Škofja Loka. Dejstvo je, da če bi šli vprašati občinske svetnike, da sem prepričan, da ga ni junaka, ki bi temu nasprotoval, nenazadnje tudi nikjer ne piše, da mora biti tu na mizi sklep občinskega sveta.</font><br/>
<font size="4">Tako, da še enkrat, hvala za konstruktivno razpravo, in seveda še enkrat vas porosim, da ta naš Predlog podprete. Hvala lepa.</font><br/>
<br/>
<b><font size="4">PREDSEDNIK MAG. BRANKO GRIMS:</font></b><font size="4"> Hvala.</font><br/>
<font size="4">Zaključujem razpravo.Prehajamo na odločanje. Glasovali bomo o celotnem Predlogu v drugi fazi obravnave, glede na to, da amandmajev ni.</font><br/>
<font size="4">Želi kdo obrazložiti svoj glas? Ugotavljam, da nihče.</font><br/>
<font size="4">Glasujemo o celotnem Predlogu.</font><br/>
<font size="4">Kdo je za? (7 članov.) Kdo je proti? (9 članov.)</font><br/>
<font size="4">Ugotavljam, da besedilo ni bilo sprejeto. In zato ugotavljam, da je obravnava Predlog zakona o spremembah in dopolnitvah Zakona o ustanovitvi občin ter o določitvi njihovih območij na matičnem delovnem telesu končana. Dano bo poročilo, ki bo posredovano predsedniku Državnega zbora.</font><br/>
<font size="4">Zaključujem sejo.</font><br/>
<font size="4">Vsem hvala za udeležbo. Srečno! In pa srečno in mirno Slovenija.</font><br/>
<br/>
<b><font size="4">Seja je bila končana 3. marca 2022 ob 14.59.</font></b>
</root>