<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>9. seja</b><br/>
<br/>
<b>(12. september 2018)</b></p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 11.02 uri. </b><br/>
<br/>
<b>	PREDSEDNIK MAG. DEJAN ŽIDAN: </b>Spoštovane gospe, spoštovani gospodje! Pozdravljam vse prisotne na 9. seji Kolegija predsednika Državnega zbora. <br/>
	Nimam obvestila o morebitnem nadomeščanju. Vidim, kolikor sem na hitro pogledal, da vsi, ki predstavljate poslanske skupine ali kot vodje ali kot namestniki ste tukaj.  <br/>
<br/>
	Prehajamo na <b>1. TOČKO DNEVNEGA REDA - DOGOVOR O SKLICU IZREDNE SEJE DRŽAVNEGA ZBORA.</b> <br/>
	Predsednik Vlade Marjan Šarec je v skladu z 229. členom Poslovnika Državnega zbora 30. avgusta 2018 predložil listo kandidatk in kandidatov za ministrice in ministre Vlade Republike Slovenije. 7. septembra 2018 pa  je na podlagi drugega odstavka 231. člena Poslovnika Državnega zbora umaknil predlog kandidature za ministra za javno upravo in hkrati predložil novo kandidaturo za ministra. Oboje so poslanke in poslanci sprejeli takoj. Kandidatke in kandidati za ministrice in ministre so se pristojnim delovnim telesom predstavili v času od 4. do 6. septembra, nov, zadnji kandidat pa 10. septembra. Predlagam, da predloženo listo obravnavamo na izredni seji, in sicer v zvezi s sklicem 8. izredne seje Državnega zbora predlagam sledeče. Kot a) predlog dnevnega reda. Ker imamo listo kandidatk in kandidatov za ministrice in ministre Vlade Republike Slovenije. b) kot datum seje predlagam četrtek, to je jutri, 13. 9. 2018 ob 10 uri do zaključka seje. c) najava časa za razpravo, za poslanske skupine ena točka po drugem odstavku 67. člena Poslovnika zbora in za dopolnilno obrazložitev predlagatelja, to je predstavnika Vlade 30 minut in razpravo predsednika Vlada 15 minut. <br/>
	S tem, spoštovane in spoštovani, odpiram razpravo. <br/>
	Želi kdo besedo? Ugotavljam, da ni želje in s tem razpravo zaključujem. Prehajamo na glasovanje. Sklep se glasi takole: »V skladu z drugim odstavkom 58. člena Poslovnika Državnega zbora se na dnevni red 8. izredne seje Državnega zbora uvrsti naslednja točka dnevnega reda, in sicer kot edina, lista kandidatk in kandidatov za ministrice in ministre Vlade Republike Slovenije.« Glasujemo. <br/>
	Kdo je za? <br/>
<br/>
<b>2. TRAK: (NB) - 11.05</b><br/>
<br/>
	(nadaljevanje) Najlepša hvala. Ugotavljam soglasje in s tem tudi ugotavljam, da je sklep sprejet. <br/>
	Naslednji sklep. Poslanske skupine k eni točki dnevnega reda izredne seje Državnega zbora najavijo čas v skladu s tretjim odstavkom 67. člena Poslovnika zbora. <br/>
	Kdo je za? (Soglasno.) <br/>
	Ugotavljam, da je sprejeti sklep. <br/>
	In še tretji sklep. Predlagatelj predsednik Vlade ima za dopolnilno obrazložitev 30 minut, za razpravo pa 15 minut. <br/>
	Kdo je za? (Soglasno.) <br/>
	Ugotavljam, da je sklep soglasno sprejet. <br/>
	/ telefon v ozadju/ Sem skušal ugotoviti kakšna glasba je to, ampak ne spremljam več hitov, pa je nisem prepoznal. <br/>
	In še, spoštovane, spoštovani, obvestilo. Ker bo izredna seja Državnega zbora že jutri ob deseti uri, je treba vsa opravila v zvezi z njeno pripravo opraviti še danes. Zato vodje poslanskih skupin oziroma namestnike prosim, da danes do 14. ure najavite čas za razpravo ter sporočite imena poslank in poslancev, ki bodo predstavili stališče poslanskih skupin in imena razpravljavcev k 1.točki. Na osnovi vaših sporočil bom še danes pripravil časovni potek in vrstni red razpravljavcev 8. izredne seje. <br/>
	S tem, spoštovane in spoštovani, zaključujem to točko in 9. sejo Kolegija in vam želim prijeten dan. <br/>
	Hvala. <br/>
<br/>
<b>Seja je bila končana 12. septembra 2018 ob 11.06.</b> 
</root>