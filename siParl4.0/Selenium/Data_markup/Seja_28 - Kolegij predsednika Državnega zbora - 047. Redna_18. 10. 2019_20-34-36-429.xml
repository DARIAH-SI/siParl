<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>47. seja</b><br/>
<br/>
<b>(18. oktober 2019)</b></p></div><br/>
<b>Sejo je vodil mag. Dejan Židan, predsednik Državnega zbora.</b><br/>
<b>Seja se je začela ob 10.02.</b><br/>
<br/>
1.	<b>TRAK: (TB)</b><br/>
<br/>
<b>	PREDSEDNIK MAG. DEJAN ŽIDAN:</b> Spoštovane poslanke, spoštovani poslanci! Lep prijazen pozdrav!<br/>
	Začenjam 47. sejo Kolegija predsednika Državnega zbora. Obveščam vas, da sem vam včeraj z dopisom poslal gradivo k 1. točki dnevnega reda, hkrati vas tudi obveščam o treh pooblastilih: gospod Blaž Pavlin nadomešča gospoda Jožefa Horvata, gospa Alenka Jeraj nadomešča gospoda Danijela Krivca in gospod Jani Möderndorfer nadomešča gospoda Igorja Zorčiča.<br/>
<br/>
	S tem prehajamo na <b>1. TOČKO DNEVNEGA REDA - DOLOČITEV ČASA OBRAVNAVE TOČK DNEVNEGA REDA 12. SEJE DRŽAVNEGA ZBORA, KI SE BO PRIČELA V PONEDELJEK, 21. OKTOBRA 2019.</b> Gradivo k tej točki ste prejeli včeraj.<br/>
	Odpiram razpravo. Želi kdo spregovorit?<br/>
	Gospod Jani Möderndorfer, izvolite.<br/>
<br/>
<b>JANI (JANKO) MÖDERNDORFER (PS SMC):</b> Hvala lepa predsednik.<br/>
Mi bi samo radi spremenili čas za sredo, 23. 10. pri točki skupne uvodne predstavitve, se pravi, se opravičujem, Zakon o davku dohodkov pravnih oseb, po nujnem postopku, bi z 10 na 15 minut povečali.<br/>
<br/>
<b>PREDSEDNIK MAG. DEJAN ŽIDAN:</b> Dogovorjeno.<br/>
Gospod Matej Tašner Vatovec.<br/>
Izvolite.<br/>
<br/>
<b>DR. MATEJ TAŠNER VATOVEC (PS Levica):</b> Ja, hvala.<br/>
Ja bi pa pri 17. točki vzel 10 minut iz razprave in jih dal na 22. točko.<br/>
<br/>
<b>PREDSEDNIK MAG. DEJAN ŽIDAN:</b> Dogovorjeno.<br/>
<br/>
<b>DR. MATEJ TAŠNER VATOVEC (PS Levica):</b> Hvala.<br/>
<br/>
<b>PREDSEDNIK MAG. DEJAN ŽIDAN:</b> Gospa Alenka Jeraj, izvolite.<br/>
<br/>
<b>ALENKA JERAJ (PS SDS):</b> Jaz predlagam, da bi mogoče poskušal torkove razprave, se pravi, poroštvo in predlog soglasja k statutu Slovenskega inštituta za revizijo, spravit še v tekoči teden no. Predlagam da bi poroštvo dali na četrtek, kjer, glede na teme, verjetno ne bo, se bo to končalo že ob ene šestih in v petek potem še ta statut in v petek opravimo glasovanje.<br/>
Naslednji teden, veste, da so krompirjeve počitnice, ljudi ne bo, četrtek, petek, bomo pa na pol prazno imel dvorano, ker ni nobenih glasovanj. Se mi zdi, da bi to precej bolj racionalno vse skupaj naredil no in zaključil v petek, z glasovanjem.<br/>
<br/>
<b>PREDSEDNIK MAG. DEJAN ŽIDAN:</b> Hvala za pobudo, bom o njej razmislil.<br/>
Gospod Dušan Šiško.<br/>
<br/>
<b>DUŠAN ŠIŠKO (PS SNS):</b> Hvala.<br/>
Jaz bi pa predlagal, če je varianta, za četrtek, in sicer, da se 18. točka, zadnja, prestavi na drugo zaporedno, tam ko je 8., da se 8., pa 18. samo zamenja, če je varianta.<br/>
<br/>
<b>PREDSEDNIK MAG. DEJAN ŽIDAN:</b> Hvala za pobudo, bomo pogledali.<br/>
Gospa Maša Kociper.<br/>
<br/>
<b>2. TRAK (VI) 10.05</b><br/>
<br/>
	<b>MAŠA KOCIPER (PS SAB):</b> Jaz bi pravzaprav imela popolnoma identično pobudo kot kolegica Jeraj. Mislim, da lahko opravimo še torkove točke v četrtek in petek in glasujemo v petek, tako da tudi v imenu SAB predlog, da se seja konča v petek kakorkoli bo pač trajalo. <br/>
<br/>
<b>	PREDSEDNIK MAG. DEJAN ŽIDAN:</b> Kakšna so stališča ostalih poslanskih skupin, če lahko vprašam? Izvolite. <br/>
<br/>
<b>	BRANE GOLUBOVIĆ (PS LMŠ):</b> Sedaj če bi to vse na četrtek dali bi bilo to 25 ur, če damo delno na četrtek, petek bi bilo to cirka 16 ur. Jaz se strinjam s tem, ampak naj tudi poslanske skupine potem ne najavljajo časa več, kot ga bodo porabile. Jaz si res ne želim, da potem, ker veste kako to gre v Državnem zboru, kljub temu, da je to manjšinska vlada in da bi lahko opozicija tudi včeraj izpeljala glasovanje tako, da bi šla njihova priporočila čez, pač ker imajo različne obveznosti gredo domov. In na koncu bo samo koalicija v parlamentu, pa nekaj malega opozicije zato, ker ima nekdo krompirjeve počitnice. Dogovorimo se, da naj se čas zmanjša, potem smo tudi za. Da bomo pa 25 ur ali pa ne  vem 20 ur v Državnem zboru zato, ker je nekdo počitnice si rezerviral in pozabil na rezervni termin Državnem zbor se pa ne strinjam. <br/>
<br/>
	<b>PREDSEDNIK MAG. DEJAN ŽIDAN:</b> Hvala za vaše stališče. Gospod Möderndorfer, izvolite. <br/>
<br/>
<b>	JANI (JANKO) MÖDERNDORFER (PS SMC):</b> Na prvo žogo seveda ta predlog sploh ni slab, če bi človek tako iskreno pogledal, ampak v resnici moram pritrditi kolegu Branetu, da problem ni v določanju termina, ki je bil do sedaj določen in praksi. Problem je v tem, da poslanci iz poslanskih skupin, seveda, potem drugače odreagirajo kot tisto, ker dejansko je želja, ki je bila izražena na samem Kolegiju. Jaz mislim, da je treba predvsem delati na času in tistim, ki se sporočajo iz poslanskih skupin. Ko bo realen čas posredovan, ko bo skrajšan, saj veste kaj to pomeni v praksi, vsi najavijo dve, tri ure razprave, potem pa pol ure razpravljajo, ker se odpovedujejo od razprav. Ampak to ni problem časovnice, problem je v prijavah. Jaz mislim, da se da problem da galantno rešiti v zmanjšanju prijav ur in potem boš ti kot predsednik imel, seveda, bistveno lažjo roko, ko bo dejansko planiral in temu primerno seveda tudi predvidel čas. Načeloma jaz mislim, da je prav, ker časovnico pa le postavljamo za eno leto naprej, to je rezervni termin in ni kar tako postavljen. Je z razlogom postavljen. Ker kaj pa se bo zgodilo, ko pa bo čas prijavljen bistveno več, pa se bo potem tudi izpolnil? Potem pridemo pa do tistega kar zaenkrat govorimo samo teoretično, da bomo na koncu sedeli do treh, štirih zjutraj. Potem smo pa spet pri isti zgodbi, ki se poveže z drugimi zgodbami. Vsi zaposleni, vsi strokovni sodelavci, ki zraven visijo in tako naprej in spet kršimo vsa pravila. <br/>
<br/>
	<b>PREDSEDNIK MAG. DEJAN ŽIDAN:</b> Hvala za vaše stališče, gospod poslanec. Imam napisane tri. Gospa Maša imate repliko ali čakate v vrsti? Okej. Dr. Vatovec, izvolite. <br/>
<br/>
<b>	DR. MATEJ TAŠNER VATOVEC (PS Levica):</b> Ja, jaz brez polemik, ampak načeloma se strinjam, da se skuša po tem predlogu to urediti. <br/>
<br/>
<b>	PREDSEDNIK MAG. DEJAN ŽIDAN:</b> Gospod Jurša. <br/>
<br/>
<b>	FRANC JURŠA (PS DeSUS):</b> Jaz bi rekel tako, vse kar traja več kot 16 ur se jaz ne soglašam, ampak odloča predsednik Državnega zbora, to mi je jasno. V kolikor imamo natrpane točke, potem pa še glasovanja, oprostite, bomo tu sedeli do polnoči, pa čakali. Opozicijski lahko gredo, mi pa moramo na koncu čakati. <br/>
<br/>
	<b>PREDSEDNIK MAG. DEJAN ŽIDAN:</b> Še gospa Maša, potem pa takoj povem, kako sem se odločil. <br/>
<br/>
<b>	MAŠA KOCIPER (PS SAB):</b> Ja, potem pa predsednik subsidiaren predlog, predlagam, da poslanske skupine res premislimo, če lahko kaj skrajšamo. Sicer je pa moj predlog, da pustimo tako kot je, ampak glasovanja za četrtek in petek naredimo v petek, pa v torek še posebno glasovanje za torek. <br/>
<br/>
	<b>PREDSEDNIK MAG. DEJAN ŽIDAN: </b>Poglejte, odločil sem se, da bo tako kakor je, zato ker poslanci lahko delamo do treh zjutraj in se od nas to tudi pričakuje. Strokovne sodelavke in sodelavci pa ne morejo. Moramo upoštevati tudi delovnopravno zakonodajo. Se strinjam, da če, kar ste vi povedali gospod Brane Golubović, če je najava takšna kakršna je, jaz ne morem izhajati iz tega, da ni narejena z resnim namenom. Je narejena z resnim namenom, poglejte koliko ur je vsak dan najavljeno <br/>
 <br/>
<b>3. TRAK: (ŠPE) – 10.10</b><br/>
<br/>
<b>	</b>(nadaljevanje) tudi tokrat, pa nihče ne more povedati, da je seja prazna. Seja je polna vsak dan, vključno s torkom in to je to. <br/>
	In spoštovane, spoštovani zdaj o tem ne glasujemo, glasujemo seveda o času, vključno z dvema spremembama, ki ste ga napovedali in zato dajem na glasovanje naslednji predlog sklepa: »Sprejme se čas za obravnavo posameznih točk dnevnega reda 12. seje zbora, ki se bo pričela v ponedeljek, 21. oktobra 2019.«<br/>
	Kdo je za? (Vsi.) Kdo je proti? (SAB, SDS)<br/>
	Ugotavljam, da je sklepa sprejet. <br/>
	S tem zaključujem to točko dnevnega reda.<br/>
<br/>
	Prehajamo na <b>2. TOČKO DNEVNEGA REDA - PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU</b>.<br/>
	Predlog ste prejeli s sklicem seje Kolegija. <br/>
	Prehajamo na obravnavo predloga, da se po skrajšanem postopku obravnava predlog zakona o spremembi zakona o lekarniški dejavnosti, kjer je prvopodpisani gospod Jani Möderndorfer. A želite besedo?<br/>
	Izvolite.<br/>
<br/>
<b>JANI (JANKO) MÖDERNDORFER (PS SMC): </b>Hvala lepa, predsednik. Bom čisto kratek.<br/>
Predlog zakona je predlagan predvsem v duhu, da seveda minister pripravi v roku dveh let, vključno z obravnavo in sprejemom sprememba Zakona o lekarniški dejavnosti, ki je bila tudi napovedana. Predvsem zaradi tega pa seveda tudi predlagamo v bistvu podaljšanje uveljavitve roka, ki je v zakonu omenjen, zato da bi preskrbeli oziroma preprečili nemoteno preskrbo z zdravili po nižjih cenah, tako kot veljajo danes in na ta način omogočili vse potrebne spremembe, ki bi seveda izčistile to problematiko na tem področju.<br/>
Hvala lepa.<br/>
<br/>
<b>PREDSEDNIK MAG. DEJAN ŽIDAN:</b> Hvala, gospod poslanec za vašo obrazložitev.<br/>
S tem odpiram razpravo. Želi kdo spregovoriti? Ugotavljam, da ne. Razpravo zaključujem.<br/>
Prehajamo na glasovanje o naslednjem predlogu: »Predlog zakona o spremembi Zakona o lekarniški dejavnosti se obravnava po skrajšanem postopku.<br/>
Kdo je za? (SMC, SD, LMŠ, SAB, Nova Slovenija, Desus.)<br/>
Je zadosti glasov in ugotavljam, da je sklep sprejet.<br/>
S tem zaključujem to točko dnevnega reda.<br/>
<br/>
Prehajamo na <b>3. TOČKO DNEVNEGA REDA – RAZNO.</b> Ni nobene želje.<br/>
Spoštovane kolegice poslanke, spoštovani kolegi poslanci, želim vam prijeten dan. Hvala.<br/>
<br/>
<b>Seja se je končala 18. oktobra 2019 ob 10.14. </b>
</root>