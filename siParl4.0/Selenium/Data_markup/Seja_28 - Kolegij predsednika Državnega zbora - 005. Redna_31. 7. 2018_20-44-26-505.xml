<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>5. seja</b><br/>
<br/>
<b>(31. julij 2018)</b><br/>
</p></div><br/>
<b>Sejo je vodil mag. Matej Tonin, predsednik Državnega zbora.</b><br/>
<b>Seja se je pričela ob 12. uri.</b><br/>
<br/>
<b>	PREDSEDNIK MAG. MATEJ TONIN</b>: Dober dan! Spoštovani lepo pozdravljeni.	<br/>
	Pričenjam 5. sejo Kolegija.<br/>
	Obveščam vas, da vodjo Poslanske skupine SDS Danijela Krivca nadomeščal poslanec Andrej Šircelj, vodjo Poslanske skupine SD Matjaža Hana bo nadomeščal poslanec Soniboj Knežak, vodjo Poslanske skupine Levica dr. Mateja T. Vatovca bo nadomeščal poslanec Luka Mesec, vodjo Poslanske skupine NSi Jožefa Horvata bo nadomeščal poslanec Blaž Pavlin. Vsi ostali ste prisotni. <br/>
	Predlog ste prejeli s sklicem dnevnega reda. Razpravljali in odločali bomo o treh predlogih Vlade za obravnavo predlogov zakonov po nujnem postopku, in sicer gre za Predloga zakona o trgu finančnih inštrumentov, Predlog zakona o spremembah in dopolnitvah zakona o investicijskih skladih in družbah za upravljanje in še tretji, Predlog zakona o spremembah in dopolnitvah zakona o upravljavcih alternativnih investicijskih skladih. Ker so predlogi zakonov vsebinsko povezani predlagam, da o predlaganih zakonih za njihovo obravnavo po nujnem postopku razpravljamo skupaj. Odločali pa bomo seveda o vsakem predlogu posebej. <br/>
	Naj na tem mestu še obvestim nekaj tehničnih zadev v zvezi s tem, če bo nujni postopek sprejet ali ne. V kolikor bo nujni postopek za te zakone sprejet, potem pomeni, da jih lahko obravnavamo takrat, ko bo večina na tem kolegiju odločila, da skličemo izredno sejo na to temo. Ta izredna seja je lahko tudi septembra in ne avgusta, tako kot ste bili nekateri v skrbeh. Ali pa se ta obravnava teh zakonov lahko opravi tudi v roku 14 dni, potem ko 23 poslancev zahteva sklic izredne seje. Torej, želim sporočiti, da v kolikor bi bil danes sprejet nujni postopek ni nujno, da  te zakone obravnavamo avgusta, ampak jih lahko šele septembra. <br/>
	In kaj je razlika, če sprejmemo nujni postopek ali če sprejmemo redni postopek? V primeru, da ne bo danes izglasovan nujni postope pomeni, da se bodo zakoni obravnavali po rednem postopku, kar pomeni, da gredo na prvo redno sejo, ki bo, to bo najverjetneje konec septembra ali v začetku oktobra. Hkrati če ne bo sprejet danes nujni postopek potem moram čakati še 15 dnevni rok v katerem lahko pride zahteva za splošno obravnavo in to potem podaljša obravnavo teh treh zakonov vsaj za eno dodatno sejo. Ti detajli so se mi zdeli pomembni, da vas z njimi seznanim, zaradi tega, da ne bi nastal napačen občutek, da v primeru, da so danes sprejeti za vse tri zakone nujni postopki, da jih moramo na vrat na nos obravnavati že avgusta. Temu ni tako. Če pa sprejmemo nujne postopke imamo vendarle nekoliko več manevrskega prostora, da same postopke lahko začnemo peljati že v začetku septembra in ne šele, recimo, konec septembra ali v začetku oktobra, ko bo, če se ne bo kaj nepredvidljivega storilo, prva redna seja. <br/>
	Sedaj pa predlagam, če želi besedo tudi generalna sekretarka Vlade, mag. Lilijana Kozlovič, če želi obrazložiti razloge za obravnavo teh treh zakonov po nujnem postopku. Vidim, da želi, tako da vam dajem besedo. Izvolite.<br/>
<br/>
<b>	MAG. LILIJANA KOZLOVIČ:</b> Najlepša hvala, spoštovani predsednik. Lep pozdrav vsem prisotnim!<br/>
	Vlada predlaga, da se vse tri zakone obravnava po nujnem postopku zato, da se preprečijo težko popravljive posledice, ki bi nastale za državo. Torej, naj obrazložim kaj se je dogajalo s to zakonodajo v tem času. Namreč, Vlada Republike Slovenije je že 2. februarja letos potrdila predlog zakona o trgu finančnih instrumentov in ga posredovala v parlament, pa tudi 1. marca besedilo obeh drugih zakonov. V vseh treh primerih gre pa izključno za vsebino, ki pomeni prenos prava Evropske unije v naš pravni red. Dejstvo je, da zakonodajni postopki v tem času v parlamentu niso bili zaključeni. Naj pa poudarim, da je <br/>
<br/>
<b>2. TRAK: (KO) - 12.05</b><br/>
<br/>
	(nadaljevanje) Vlada res prišla v zamudo pri tem prenosu, rok za prenos je bil 3. 7. 2017, vendar so razlogi, zaradi katerih je do zamude prišla, so večplastni. Namreč, gre za izredno zahtevno materijo, po drugi strani je vmes prišlo tudi do spremembe direktive leta 2016, kar je ponovno spremenilo sam tok procesa. Naj pa povem, da so bili ta zakon, ki je bil predložen v parlament februarja meseca je bil podan po rednem postopku. Namreč, izpeljani so bili vsi postopki priprave zakonodaje, tudi v skladu z uredbo o normativni dejavnosti, ustrezno tudi objavljeni na spletni strani in na e-demokraciji. Tudi sodelovala je interna, se pravi strokovna javnost, kot tudi zunanja javnost. Enako tudi pri drugih dveh zakonih.<br/>
	Zakaj je pa zdaj ta nujnost postopka nastopila v tem trenutku? Torej, vlada se je odločila, da predlaga ponovno Državnemu zboru, da to obravnava po nujnem postopku. Namreč, takrat smo dali zagotovilo in je bilo usklajeno z Evropsko komisijo, da v kolikor bo sprejeto, ne bo vložena tožba zoper Republiko Slovenijo. 19. julija 2018 pa je Evropska komisija sporočila, da bo zoper Republiko Slovenijo vložila tožbo pred Evropskim sodiščem in predlaga izrek denarne kazni, dnevno torej 7.224 evrov, vse do izpolnitve.<br/>
	Tisto ključno, kar pa je in pomeni škodljivo posledico za Republiko Slovenijo je pa tudi spremenjeno postopanje Evropske komisije. Namreč, januarja 2017 je sprejela nova pravila in bo za vse države, ki pridejo v zamudo pri prenosu prava Evropske unije zahtevala tudi izplačevanje pavšala, torej zaračunavanje pavšala v višini 1.978 evrov od dneva zamude pa vse do izreka sodbe in od tega ne bo odstopila niti v primeru, če bi država izpolnila zavezo, če bi torej ta prenos opravila v vsakem primeru bo zahtevala izplačilo tega pavšala in za Republiko Slovenijo to že znaša 750 tisoč evrov. Ni le Republika Slovenija v tem postopku, 19 evropskih držav je pod enakim postopkom, prav zaradi zahtevnosti materije so tudi druge evropske države v zamudi.<br/>
	Torej, kot ste že sam predsednik povedali, tudi Vlada predlaga, da se obravnava v drugi polovici avgusta ali pa v začetku septembra po nujnem postopku, in da seveda se potem Evropski komisiji nekje konec septembra sporoči, takrat smo še v roku, v katerem potem ne bi vložili tožbe zoper Republiko Slovenijo.<br/>
	Torej, predlagamo, da se to obravnava po nujnem postopku in da se obravnava v paketu. Če pa želite, da še glavne vsebinske poudarke predstavimo, pa bi prosila, če državni sekretar Renčelj predstavi glavne vsebinske poudarke zakonov.<br/>
<br/>
	<b>PREDSEDNIK MAG. MATEJ TONIN</b>: Izvolite, gospod državni sekretar.<br/>
<br/>
<b>	GORAZD RENČELJ:</b> Najlepša hvala za besedo.<br/>
	Kot je povedala generalna sekretarka vlade, gre za prenos evropske zakonodaje, treh direktiv. Osrednja direktiva o trgu finančnih instrumentov, ki je bila najprej sprejeta 2014, potem spremenjena 2016 in pa še uredbe prav tako o trgu finančnih instrumentov. Gre za precej zajeten in kompleksen sveženj evropske zakonodaje, ki je terjal nekaj usklajevanja predvsem z regulatorji v Republiki Sloveniji, predvsem z Banko Slovenije in Agencijo za trg vrednostnih papirjev. Od tod tudi zamuda pri sprejemanju zakonodaje. <br/>
	Glavni vsebinski poudarki so predvsem v tem, da gre za prenovo evropske zakonodaje na področju trga finančnih instrumentov, kot odziv na finančno krizo, ki je zajela Evropsko unijo. <br/>
	Skozi finančno in gospodarsko krizo se je izkazalo, da v bistvu trgi finančnih instrumentov predstavljajo pomembne kanale za prenos okužb po finančnih sistemih držav članic in Evropske unije, kot celote, zato se je šlo v prenovo kompletne zakonodaje. <br/>
	Ključni poudarki so predvsem pri izboljševanju transparentnosti, preglednosti pri poslovanju na trgih finančnih <br/>
<br/>
<b>3. TRAK: (SB) – 12.10</b><br/>
<br/>
	(nadaljevanje) inštrumentov, in pa kar je bilo za vlado zelo pomembno pri odločanju v tem zakonodajnem postopku, gre predvsem za večjo zaščito vlagateljev, ki velja po celotni Evropski uniji. Hvala lepa. <br/>
<br/>
<b>	PREDSEDNIK MAG. MATEJ TONIN:</b> Oba predstavnika vlade bi samo prosil, če pojasnita kakšna je razlika z vidika kazni ali pa odziva Evropske komisije, če to obravnavamo po nujnem postopku in po tej plati obstaja realistična možnost, da bodo zakoni sprejeti v septembru, če jih obravnavamo po redni poti je najverjetneje realistično tam nekje novembra ali decembra, ali je za Evropsko komisijo pomembno zgolj to, da začnemo postopek in s tem so tudi odzivi in kazni drugačne ali je pomemben sprejem zakona? <br/>
<br/>
<b>	GORAZD RENČELJ:</b> Hvala lepa za dodatno vprašanje. <br/>
	Torej, razlika je bistvena pri oceni tveganja, da do teh kazni pride. Če se sprejema po nujnem postopku, potem je zelo verjetno, da bi sploh, če prav razumem vašo uvodno razlago, če bi bil zakon sprejet še septembra, potem bi se zelo verjetno izognili scenariju, ko bi evropska komisija, ki je do zdaj napovedala vložitev tožbe, to tožbo dejansko vložila. S trenutkom, ko Evropska komisija vloži tožbo nastane nova okoliščina od katere naprej pavšalni znesek približno 2000 evrov na dan začne teči. Torej to bi bila ključna razlika. Če bi se obravnava omenjenega trojčka zakonov, če bi šli po rednem postopku, potem bi tveganje, da ta rok preden evropska komisija vloži dejansko tožbo zamudimo se bistveno poveča. Po naših predvidevanjih in na podlagi dosedanje prakse evropska komisija od trenutka, ko napove vložitev tožbe, to se je zgodilo v tem primeru 19.7, do same vložitve tožbe preteče približno dva do tri mesece. Torej, ko govorimo o sprejemu zakona oktobra ali kasneje, potem se tvegaje za to, da bi nastale te težko popravljive posledice, bistveno poveča. Za Evropsko komisijo je bistvena okoliščina, ki jo država članica mora  / nerazumljivo/ sprejem zakona ne samo vložitev v zakonodajni postopek, to ni dovolj, da bi se postopek proti Sloveniji v tem primeru ustavil. Hvala lepa.<br/>
<br/>
<b>	PREDSEDNIK MAG. MATEJ TONIN: </b>Hvala lepa. Sedaj odpiram razpravo. Želi kdo razpravljati? Gospod Zmago Jelinčič Plemeniti, izvolite.<br/>
<br/>
<b>	ZMAGO JELINČIČ PLEMENITI (PS SNS):</b> Hvala lepa.<br/>
	Mene zanima zakaj prejšnja vlada ni tega obravnavala, zakaj parlament tega ni obravnaval. Konec koncev časa od februarja meseca do volitev je bilo veliko. Jaz imam občutek, da nam hoče eden na glavo obesiti eno krivdo za nekaj o čemer ne bomo vedeli. Tukaj gre za skoraj 500 strani dokumentov skupaj s prilogami in če gremo po nujnem postopku, kdo bo to predelal. Prvič so dopusti, drugič poslanska skupina bo potrebovala za to, da bodo pojasnili te zakone enega strokovnjaka. Kako si bo poslanska skupina pridobila? Bomo potem naročali ene strokovnjake in jih plačevali zato, da nam bodo pojasnili pa še samo po sebi ta tematik je tako težka in zakomplicirana, da jo je zelo, zelo težko prežvečiti, če nisi prav strokovnjak iz ekonomske stroke s tem, da še prav posebno o teh zadevah. In kako to, da se je mirno plačeval ta dolg, ki je zdaj že skoraj tri četrt milijona evrov, zakaj se ni nič naredilo, ali je vlada to enostavno si mislila saj je vseeno, saj bodo davkoplačevalci plačali, pa bomo že naredili nekako, da bo tako? Zdaj je pa kar na lepem zelo hitro in zelo nujno. Jaz razumem, da so to nujne stvari, ampak človek bi rekel, da se bivša oziroma zdaj vlada v odhodu norčevala iz vsega skupaj in to se kaže ne samo tukaj, ampak na celi vrsti zakonov. In zdaj te zakone bomo sprejemali na hitro v kosu in ne vem, jaz nisem za to, da bi se to sprejemalo po hitrem postopku, seveda pa bomo videli kako se bodo odločile ostale poslanske skupine. <br/>
<br/>
<b>	PREDSEDNIK MAG. MATEJ TONIN:</b> Besedo ima Franc Jurša.<br/>
<br/>
<b>	FRANC JURŠA (PS DeSUS):</b> Hvala lepa. Jaz mislim, da bi morali mi zastaviti vprašanje malo drugače. Mi bi se najprej morali pogovarjati o odgovornosti posameznikov zakaj se to že ni sprejelo. To se je vložilo v Državni zbor v prejšnjem mandatu februarja <br/>
<br/>
<b>4. TRAK (VI) 12.15</b><br/>
<br/>
	(Nadaljevanje) oziroma marca letošnjega leta. Že 3. julija, kot je rekla tudi generalna sekretarka, 2017 je bil rok za implementacijo direktive Evropske unije v naš pravni red. Nekatere stvari so bile obrazložene, ampak tu mene, se opravičujem generalna sekretarka, niste prepričali. Tu nosi nekdo odgovornost. In to odgovornost mora prevzeti Ministrstvo za finance, takoj za tem pa, seveda, tudi Vlada. In če plačujemo nekaj, neke kazni plačujemo, potem je to zaradi, ne bom rekel najbolj grobe besede, malomarnosti. In sedaj pritisk narediti na novo oblikovani Državni zbor, da to spelje po nujnem postopku. Mi smo v preteklosti že govorili, da teh zakonov imamo malo morje, ki jih sprejemamo po nujnem postopku. Več ali manj pa jih nikoli ne predlagamo poslanci, ampak jih predlaga Vlada. In čim več zadev v tem mandatu moramo prenesti na redne postopke sprejemanja v Državnem zboru. In takoj na začetku moramo s to zadevo prekiniti in vzpostaviti postopke v nek red, tako kot morajo biti. <br/>
<br/>
<b>	PREDSEDNIK MAG. MATEJ TONIN</b>:<b> </b>Besedo ima mag. Andrej Šircelj.<br/>
<br/>
<b>	MAG. ANDREJ ŠIRCELJ (PS SDS):</b> Hvala lepa, spoštovani predsednik. Predstavniki Vlade, kolegi in kolegice. <br/>
	Tukaj bi jaz dodal še nekaj v tej kronologiji najprej. Ta zakonodaja je bila, po mojih informacijah, 21. marca 2018 uvrščena na sejo Odbora za monetarno politiko. Ta seja je bila že sklicana. In potem so prišli neki dogodki, da je bila seja prekinjena. Seja o tej točki je bila prekinjena, po mojih informacijah, ne zaradi tega, ker bi takratna predsednica tega odbora to hotela ali pa vsaj ona je potem sprejela odločitev, ampak zgodili so se neki dogodki. Zakaj? Kdo je takrat sugeriral naj te seje ne bo, Odbora za monetarno politiko, da se ne začne postopek za to zakonodajo in zakaj? Poglejte, obstajajo sklici seje tega odbora, Odbora za monetarno politiko. Takrat se je nekaj zgodilo. Jaz ne vem kaj se je zgodilo. Mi smo pridobili celo že mnenje Zakonodajno-pravne službe. Celo tako daleč je šlo. Tik pred zdajci pa se to ni obravnavalo po rednem postopku. In od takrat dalje nihče z vlade ni prišel in rekel, poglejte, to se pa zelo mudi. To se pa mudi, nam bodo zaračunavali, nam že zaračunavajo, nam že, ne vem kaj delajo. Nihče ni tega dejansko takrat naredil. Toliko glede samega postopka. Ampak s tem zakonom so se neke čudne zadeve zgodile in sedaj pride Vlada, kot razumem predsednik, ta seja danes je sklicana na željo, dajmo temu reči, Vlade verjetno. Navsezadnje so tudi že funkcionarji Vlade želeli imeti predstavitve teh zakonov ali so jih celo imeli po poslanskih skupinah in tako naprej 31. julija ali pa 29. julija. Kaj se je sedaj toliko zgodilo kar naenkrat sredi julija, ko je Evropska komisija na dopustu, ko je evropsko sodišče na dopustu, ko so vsi na dopustih. In pred dopustom so Vladi poslali še eno pismo in so rekli, poglejte, če tega ne boste sprejeli bomo tožili in šli na dopust. In kaj se bo sedaj v mesecu avgustu v Bruslju zgodilo takega, če evropsko sodišče, ali dela ali ne dela, ne vem sprašujem vas… In še drugo, predsednik, vi ste omenil, seveda, da na podlagi današnje odločitve bo potem šele sklepano na neko drugi seji ali bo šlo to naprej ali ne. To se lahko naredi kadarkoli. Še ena seja se lahko taka, kot jo imamo danes, skliče kadarkoli in se ponovno odloči karkoli drugega. Po drugi strani pa, poglejte, <br/>
<br/>
<b>5. TRAK: (KO) - 12.20</b><br/>
<br/>
	(nadaljevanje) Evropska komisija bo dala to na Evropsko sodišče. In Evropsko sodišče, v kolikor, vsaj po sedanji praksi, je vmes, ko potekajo ti postopki sojenja in tako naprej, če pride do tega, da je zakon sprejet, potem enostavno se prekinejo te zadeve. To je ena zadeva.<br/>
	Druga zadeva. Vsaj do zdaj je bila takšna praksa. Do zdaj je bila takšna praksa in nikjer ne piše, da bo takšna praksa karkoli drugače, ne glede na to kaj je Evropska komisija dejansko sprejela in kaj bo dejansko naredila za to, da bomo zdaj pod večjo presijo bodo nacionalni parlamenti, da bi nekaj sprejeli, zaradi tega, ker Vlade teh parlamentov oziroma pa tega seveda niso naredile.<br/>
	Druga zadeva. Glejte, mudi se ravno s to direktivo. Kaj se je zgodilo z direktivo, s katero je bilo ravno tako že tožba vložena in kjer je Slovenija dejansko zamujala nekaj let, ko je šlo za zakon o javnih financah. Kje je tista direktiva. Bila je sprejeta spet po nekem nujnem postopku, ko je bilo to že zdavnaj storjeno. Kje so druge direktive, recimo direktiva, ki določa na novo revidiranje, ki bi morala že zdavnaj biti sprejeta, pa je nismo tukaj sploh še obravnavali. Skratka, imamo tudi druge zamude. Ampak, samo ta se mudi toliko, da je treba 31. julija ob 35 stopinjah zunaj sklicati na vrat na nos to sejo, zaradi tega, da se bo zdaj to nekaj dejansko tukaj dogajalo in neke nuje seje. <br/>
	In drugo kar je. Seveda, jaz tukaj ne vidim tega razloga in tukaj je zdaj ta presija in tudi moram povedati, da poslanci ne nosimo nikakršne odgovornosti za te zamude in poslanci ne nosimo nikakršne odgovornosti za to, če bi ali če bo ali kadar bo Slovenija zaradi tega kaj plačala. To naj nosi vlada. In odgovorna naj bo vlada in posamezniki naj seveda tudi tisti, ki so dejansko, niso naredili vsega, da do tega ne bi prišlo, naj nosijo seveda v zvezi s tem tudi odgovornost. Druge ni, ker to je evidentno. In pri tej zadevi enostavno ne more izvršilna oblast narediti neko presijo nad zakonodajno oblastjo, da bodo sprejeli okoli 500 strani zakonov, 500 strani besedila, poleg tega še priloge, da bo to sprejeto na eni seji, bom rekel, kot z valjarjem smo včasih temu rekli, da bo šlo vse skozi. Da pri tem ne bodo seveda imele možnosti tudi neka strokovna združenja, in tako naprej, možnosti, da bi karkoli o tem govorila, kajti zdaj imamo novo besedilo. Enkrat so že dajala pripombe. Zdaj je določeno besedilo spremenjeno, ni ista zakonodaja, kot je bila tista zakonodaja, ki je bila sprejeta, nekaj je seveda sprememb glede pripomb Zakonodajno-pravne službe, nekaj pa je še drugih. Ali je to demokratičen postopek? Ali smo mi tukaj zato, da bomo pod presijo izvršilne oblasti zdaj nekaj sprejemali in pod tem, da bo nad nami meč in boste rekli, glejte, toliko in toliko na dan. Glejte, jaz mislim, predsednik, da je čas, da je čas, tudi sami postopki, mi lahko sprejmemo, ta parlament lahko kadarkoli sprejme da gre za nujni postopek, kadarkoli, in naslednji dan je že nujni postopek. Zaradi tega, če je to treba sprejemati en mesec, dva meseca vnaprej, da se bo nekaj zgodilo, jaz mislim, da tukaj glede tega ni nobene potrebe, in v Slovenski demokratski stranki nismo za to, da gre to po nujnem postopku. <br/>
<br/>
<b>	PREDSEDNIK MAG. MATEJ TONIN</b>: Besedo ima Brane Golubovič.<br/>
<br/>
	<b>BRANE GOLUBOVIĆ (PS LMŠ):</b> Hvala lepa. Lep pozdrav vsem.<br/>
	Glede odgovornosti, se strinjam, da bi bilo smiselno, da <br/>
<br/>
<b>6. TRAK (VI) 12.25</b><br/>
<br/>
	(nadaljevanje) izvemo res prave razloge zakaj je prejšnji Državni zbor, se pravi ni obravnaval te materije in zakaj Vlada ni bila bolj vztrajna, da bi se ta materija tudi obravnavala. In sedaj, kar je bilo je bilo. Glede nujnega postopka in tega predloga je pa naše stališče takšno, tako zahtevne materije, kompleksne, zajetne v avgustu ne moremo obravnavati, niti je mi ne moremo predelati. Bilo je rečeno, da gre za zajetno materijo, ki se je usklajevala dolgo. Naše strokovne službe so pogledale zakon, ki je bil februarja, marca v parlamentu in tega, ki ga imamo sedaj na mizi, in so neke razlike. Kar pomeni, da moramo čez vse še enkrat čez. Tako da gremo malo nasproti Vlade, ki pa je ravnala, če mene vprašate, neodgovorno, je za nas sprejemljivo, če gre po nujnem postopku, ampak šele konec septembra, da se kupimo ta čas, da mi predelamo te stvari. Ampak, saj pravim, je pa to odločitev nas vseh tukaj. Se pa strinjam s kolegi, ki so prej povedali, da smo pod presijo pod katero smo je odgovorna Vlada. In to je neko nespoštovanje do Državnega zbora. In podobne stvari se bodo dogajale in so se dogajale in tu je treba presekati včasih in tudi prevzeti odgovornost. Dati to Državnem zboru in Državnemu zboru reči, sedaj ste pa vi odgovorni, če bo Slovenija plačevala kazen, ni sprejemljivo, vsaj za našo poslansko skupino. Če gremo malo nasproti Vlade, ker gre konec koncev za javni denar, saj nobeden od predstavnikov Vlade ne bo plačeval iz svojega žepa tega denarja, smo pripravljeni v to iti proti koncu septembra, da obravnavamo to materijo na seji Državnega zbora. Hvala. <br/>
<br/>
	<b>PREDSEDNIK MAG. MATEJ TONIN</b>:<b> </b>Morda še nekaj pojasnil, da bodo stvari lažje. <br/>
	Zakaj je ta seja danes sklicana? Zaradi tega, ker je pretekli teden Vlada odločila in tri zakone v parlament poslala po nujnem postopku. In Kolegij je tisti organ, ki odloča o tem, ali bo postopek kot so bili predlagani, nujne, sprejel ali jih ne bo sprejel. To je torej razlog zakaj danes sejo imamo. <br/>
	Kar se tiče odgovornosti bom morda jaz kakšno stvar bolj direktno povedal. Ministrstvo za finance je s pripravo teh zakonov začelo pravočasno. Mislim, da že v letu 2016. In potem je koalicijsko usklajevanje prejšnje vlade teklo več kot leto dni. In ker koalicijsko usklajevanje ni bilo uspešno so vendarle predstavniki Vlade se odločili in te zakone poslali v parlament v začetku leta 2018. Potem je to za seje odbora umaknila predsednica Odbora za finance Urška Ban, nato so nas pa prehitele predčasne volitve. In zaradi tega vse to v tem času ni bilo obravnavano, niti ni bilo sprejeto. Tako da si sedaj tukaj lahko vsakdo odgovori sam kdo je odgovoren za tako situacijo. Se mi pa zdi pomembno, da pa smo tudi mi poslanci odgovorni v tem smislu, da preprečimo potencialno škodo, ki pa lahko nastane. In jaz se pač ne strinjam s tistimi, ki pravijo, da nismo nič odgovorni. Smo. Mi če imamo možnost, da lahko vplivamo, da preprečimo potencialno škodo državnemu proračunu je to naša naloga, da naredimo. <br/>
	Danes mi ne odločamo o sklicu izredne seje. Mi danes odločamo samo o tem kakšen bo postopek. In še enkrat pravim, če bo danes sprejet nujni postopek, potem je treba se ponovno odločiti kdaj bodo te stvari obravnavane. Jaz sam ne morem sklicati te izredne seje. Tudi če bi hotel, jaz ne morem 10. ali pa 15. ali pa ne vem katerega avgusta sklicati, ampak morajo zahtevo, da to sejo opravimo dati večina na tem kolegiju. Torej, boste vi tisti predstavniki, ki skupaj nanese večino na tem Kolegiju in pa tudi v Državnem zboru odločali kdaj bo ta seja, ali bo konec avgusta ali bo v začetku septembra ali bo konec septembra ali bo oktobra. Torej, vi boste dejansko odločili kdaj ta izredna seja bo. Je samo ena varianta za prehitevanje, pa dvomim, da bo uporabljena, to pa je, da če bi danes bil sprejet nujni postopek in če bi se 23 poslancev, pa nisem čutil nobene velikega interesa, tako da jaz ne vidim te večine, 23 poslancev zahtevalo sklic izredne seje, potem bi moral jaz v 14 dneh to sejo razpisati. Tako da bi bili nekaj mi pod časovno presijo zagotovo ne bomo. Razlika je samo v tem, <br/>
<br/>
<b>7. TRAK: (KO) - 12.30</b><br/>
<br/>
	(nadaljevanje) da če imamo nujni postopek imamo nekoliko več manevrskega prostora, da se sami odločamo kdaj bomo te stvari obravnavali. Ko bomo pripravljeni. Ne vem, gospod Golubović je rekel, konec septembra, nekdo je rekel v začetku septembra. Vseeno. Stvar političnega dogovora kdaj ta seja bo, takrat ko bomo pripravljeni, se mi zdi zelo pomembno. Če pa nujnega postopka ne sprejmemo, potem pa moramo čakati na prvo naslednjo redno sejo, ki pa bo nekoliko kasneje. In še ena stvar je tukaj, če bo vložena zahteva za splošno razpravo, seveda to pomenita vsaj dve različni redni seji, ali pa še ena izredna vsem. <br/>
	Tako, da to so dileme o katerih se moramo danes odločati.<br/>
	Drugih razpravljavcev oziroma drugih želja nisem videl, razen če sem koga spregledal… <br/>
	Sem spregledal, se opravičujem, gospod Soniboj Knežak, potem pa bodo besedo dobili še predstavniki Vlade.<br/>
	Izvolite.<br/>
<br/>
<b>	SONIBOJ KNEŽAK (PS SD):</b> Hvala, predsednik. <br/>
	Spoštovane kolegice, kolegi.<br/>
	Jaz v bistvu se ne bom ponavljal, tudi v končni fazi se mi ne zdi zdaj pomembno kdo je kriv, da se danes srečujemo s predlogom za sprejem zakona po nujnem postopku, še manj pa se ne morem tudi strinjati z, ne vem, nekaterimi kolegi, ki so rekli, da naj odgovornost nosi Vlada. Mene to v končni fazi ne zanima. Ali bo to vlada, vem, da bo šlo tu za denar davkoplačevalcev. To nas mora vse skrbeti, vsi, ki sedimo danes tu.<br/>
	So pa kar razlogi, ki so jih tudi že kolegi predhodno omenili, tako da se ne bom ponavljal, od obširnosti zakona, pa ne nazadnje tudi predsednik, mislim, da se da prej kako v decembru, ko ste omenili, tudi sprejeti, tudi če gre to po rednem postopku. Zaradi teh razlogov v Poslanski skupini Socialnih demokratov ne bomo potrdili, da se ta predlog zakona obravnava po nujnem postopku.<br/>
	Hvala. <br/>
<br/>
	<b>PREDSEDNIK MAG. MATEJ TONIN</b>: Besedo ima gospod Igor Zorčič.<br/>
	<br/>
<b>	IGOR ZORČIČ (PS SMC):</b> Ja, hvala lepa.<br/>
	Poslušam razprave kolegov, nekako se je ustvarilo vprašanje oziroma postavilo vprašanje zakaj je bila ta točka umaknjena že na prejšnjem sklicu, v prejšnjem sklicu Državnega zbora. <br/>
	Zdaj bom jaz pojasnil zakaj je bila. Zaradi tega, ker je bil na Kolegiju predsednika Državnega zbora v prejšnjem sklicu, če sem bolj natančen na 124 . seji, dne 23. 3. 2018 sprejet sklep o razveljavitvi terminskega programa Državnega zbora za aprila 2018. Torej, takrat je že na Kolegiju padla odločitev, da se terminski program Državnega zbora razveljavi, predsednica delovnega telesa je zaradi tega to točko umaknila iz dnevnega reda in to je tukaj vsa ta umetnost. Tu ni, skratka gre za odločitev poslancev v prejšnjem sklicu, da se to ne obravnava. Tako, da mene čudi zdaj vsa ta namigovanja, češ da vlada tu nekaj ni delala dobro. Dejansko je odgovornost na Državnem zboru, lahko se odločimo, da tega tudi zdaj ne obravnavamo, da nikoli ne obravnavamo, lahko pa prisluhnemo nekaterim argumentom vlade, pa mogoče vendarle spravimo zadevo na dnevni red, po nujnem ali rednem postopku. Jaz bom sledil argumentom Vlade, bom podprl skratka obravnavo po nujnem postopku in da zadevo končno spravimo v parlamentarno proceduro in implementiramo to zakonodajo. kot pa sem že omenil na eni izmed prejšnjih sej, zdaj kadar vlada, pa ni važno katera vlada, katerakoli vlada odloča zelo hitro o zadevah, ki jih, pomenijo, ne vem, bodisi implementacijo evropskega pravnega reda ali karkoli podobnega, kot po domače povemo, kar pride iz Bruslja, potem takšna vlada naleti na očitke, da se hitro priklanja Bruslju, ko zadeve preuči, koalicijsko usklajuje, daje mogoče neke svoje note takšnemu evropskemu redu pri implementaciji, takrat pa mogoče pride tudi v kakšno časovno zanko, takrat pa je deležna kritik, da je pri implementaciji evropskega pravnega reda in pri poslušanju Bruslja prepozno.	<br/>
	Tako, da jaz nimam nobenih pomislekov v zvezi s tem, da ta zakon moramo obravnavati, to nam narekujejo pravila, ki smo jih ne nazadnje sami tudi sprejeli in tudi nimam nič proti načinu, ki ga predlaga vlada, to je, se pravi, da gre za nujni postopek, sploh glede na vaše pojasnilo, predsednik, da je možno ta postopek speljati tudi v mesecu septembru.<br/>
	Hvala lepa.<br/>
<br/>
<b>8. TRAK: (SB) – 12.35</b><br/>
<br/>
	<b>PREDSEDNIK MAG. MATEJ TONIN:</b> Besedo imata predstavnika vlade, najprej generalna sekretarka. <br/>
<br/>
<b>	MAG. LILIJANA KOZLOVIČ:</b> Hvala za besedo. <br/>
	Bi mogoče najprej odgovorila, ker mislim, da bo največ zajeto na razpravo gospoda Širclja, torej kar se tiče kaj se je dogajalo v Državnem zboru je gospod Zorčič pojasnil, naj samo še povem, da je Ministrstvo za finance kljub temu 30.3. pisno urgiralo na Državni zbor, da naj se to obravnava. Torej 3.7.2017 je res bil tisti rok za prenos, rok za implementacijo je bil 3.1.2018. Glede na zahtevnost materije, glede na to, da se je celoten postopek peljal v skladu z resolucijo o normativni dejavnosti naj povem, da so v tem postopku sodelovali tako posamezniki, gospodarske družbe, združenja kot so Odvetniška družba Špec(?), združenje članov borze, vrednostnih papirjev, združenje Banke Slovenije, združenje družb za upravljanje, Ljubljanska borza, Agencija za trg vrednostih papirjev in Banka Slovenija, torej vsi ti so sodelovali zato, da je bil lahko sprejet zakon in dan v parlament povsem po rednem postopku. Torej, mi smo bili, vlada je bila ves čas v stiku z Evropsko komisijo in tudi je bilo dogovorjeno, da smo še v roku, da lahko prav zaradi te zahtevnosti in tudi zaradi spremenjene direktive iz leta 2016, ki je terjala, da ponovno spreminjamo, kar smo že nekako pripravili, da torej bomo pravočasno. Parlament se je odločil, da tega ne bo obravnaval. Nova okoliščina, ki je nastala, je pa nastala 19. 7., namreč zato, ker mi nismo spoštovali dogovora, obvestila Evropski komisiji, da bomo sprejeli zakonodajo v roku kot smo rekli, torej do zaključka mandata tega prejšnjega sklica, so napovedali, da bodo vložili tožbo, za vložitev tožbe. Torej res so lahko zdaj na dopustu, ampak najavo so dali 19. 7., kar pomeni,  praksa je taka, da v roku dveh do treh mesecev tudi dejansko vložijo tožbo. In v čem je razlika? Torej lahko, da se praksa sodišča ne bo spremenila, v vsakem primeru se spremeni praksa Evropske komisije, ki je sprejela leta 2017 odločitev, da tudi če bodo države začele postopek, ne bo več  umikale tožbe, to je ta razlika, torej lahko, da sodišče kako drugače, ampak predlagatelj ne bo več umaknil tožbe in bo striktno zahteval, da se izplačuje pavšal. Naj povem gospodu Jelinčiču torej ta pavšal se do sedaj ni plačeval, torej oni ga potem zaračunajo za nazaj od vsakega dneva zamude pa do izreka sodbe. Torej trenutno Republika Slovenija ni še ničesar plačala.<br/>
	Kar se tiče samega besedila. Sprememba v besedilu je samo v tem, da se je upoštevalo mnenje Zakonodajno-pravne službe in so se pripravili že takrat ustrezni amandmaji, sedaj je pa to vključeno v zakon, določene vsebine pač se niso in bodo potem na postopku tudi pojasnjene zakaj se jih ni moglo upoštevati. No, to so ključni odgovori na to kaj se je dogajalo v parlamentu in ta odgovornost vlade in pa tudi naš ponovni predlog, da se to obravnava po nujnem postopku, kajti če je to 19. 7.,19. 8., 19. 9. je že lahko prepozno in bo Slovenija v zamudi. Odgovornost pač jaz se ne bom o njej izrekala. Hvala.<br/>
<br/>
<b>	PREDSEDNIK MAG. MATEJ TONIN:</b> Želi še kaj državni sekretar z Ministrstva za finance? Ne želi. Želi še kdo drug? Zmago Jelinčič Plemeniti, izvolite.<br/>
<br/>
<b>	ZMAGO JELINČIČ PLMENENITI (PS SNS):</b> Kot kaže Evropski komisiji je čisto vse ena figa kaj se dogaja v posameznih članicah. Mi smo imeli volitve, zdaj vlada nova še ni sestavljena, mogoče bodo še ene volitve in Evropo baš briga kaj se v naši državi dogaja in kako bomo to speljali. Vse skupaj kaže eno čudno luč meče na Evropsko unijo in na Evropsko komisijo, oni enostavno najavijo tožbo nekaj dni po naših volitvah in potem Slovenija naredi kar hočeš magar dogam nekje en štempelj daj gor pa pošlji nazaj. Skratka odnos Evropske komisije in celotne Evropske unije <br/>
<br/>
<b>9. TRAK (VI) 12.40</b><br/>
<br/>
	(Nadaljevanje) do Slovenije je zelo mačehovski. In jaz mislim, da bi moral eden tja iti in jim povedati ene te zadeve. Ker na ta način, to je vedno hujše, vsak dan bolj stiskajo, vsak dan jih manj briga kaj se dogaja na splošno v manjših članicah Evropske unije in mislim, to je vse skupaj čudno tole. Mi bomo plačevali in tiste države, ki imajo najmanj denarja bodo največ plačevale. Mislim, da je to smešno vse skupaj. <br/>
<br/>
	<b>PREDSEDNIK MAG. MATEJ TONIN</b>:<b> </b>Želi še kdo razpravljati? Mag. Andrej Šircelj, izvolite. <br/>
<br/>
<b>	MAG. ANDREJ ŠIRCELJ (PS SDS):</b> Zelo na kratko. Poglejte, jaz sem vesel, da je generalna sekretarka dala tudi podatek, ki je izredno zaskrbljujoč, da bi ta zakonodaja morala veljati 1. januarja 2018. Veljati, kar pomeni, da je ta Vlada v zaostanku za dolgo časa. Ker preden se bo to implementiralo bo to dejansko eno leto. To se pravi, 1. 1. 2019 ali morda kakšen mesec prej ali kakorkoli že, morda kakšne določbe. Zamuda je tako ali tako ustvarjena, škoda je tako ali tako narejena. In seveda predlagam, da obvestite Evropsko komisijo o razlogih za zamudo in seveda pri tem upoštevate tudi to, da so bile volitve, da vlade še ni in da mora sprejemati to nova vlada. jaz mislim, da je to nujno kar bi morala Vlada narediti in to takoj. In to je navsezadnje na sodišču lahko tudi olajševalna okoliščina, sploh pa Evropska komisija je zagrozila s tem. Evropska komisija še ni dala nič na sodišče. Sodišče še ni nič sprejelo in tako naprej. S tega zornega kota nekako upošteva Evropska komisija in bo najbrž tudi upoštevala, če bo ta Evropska komisija upoštevala tudi demokratične postopke v državah članicah. Ti demokratični postopki pa pomenijo, da parlamenti resno obravnavajo takšne finančne zakone, ki so posledica krize. Tu se postavlja vprašanje, kot je državni sekretar rekel, da je to zaradi odziv na krizo. Nekam pozno je ta odziv na krizo, tudi v Evropski uniji, glede na to, da je bila kriza že leta 2010, 2009, 2008. Hvala lepa. <br/>
<br/>
	<b>PREDSEDNIK MAG. MATEJ TONIN</b>:<b> </b>Drugače samo to, zakone v tej državi sprejema Državni zbor, ne Vlada. To je pomembna stvar. Ta parlament je polno operativen in konstituiran. <br/>
	Besedo ima gospod Marko Bandelli. <br/>
<br/>
<b>	MARKO BANDELLI (PS SAB):</b> Hvala, predsednik. Spoštovani predstavniki Vlade. Argumenti so sigurno jasni. Razlogi razumljivi od vsakega. Ampak tukaj v tem trenutku jaz mislim, da velike izbire tudi nimamo. Kaj narediti? Jaz se strinjam s kolegom Golubovičem, da naredimo sejo konec septembra, se pravi imamo dva meseca časa, da to pregledamo še enkrat. Pa mislim, da so naše strokovne službe to že pregledale. Jaz sem sam v štirih dneh prebral skoraj 250 strani te zadeve in imam glavo polno in je tudi res, kot je rekel gospod Šircelj, da določene reči so kljub temu, da sem ekonomist, nejasne. Ampak ne glede na to, postopek se vleče, če sem dobro razumel, od leta 2016, 2017. 2018 smo sedaj. Se pravi, da ni to od danes do jutri. O čem odločamo danes tukaj? Odločamo samo če bo šlo po hitrem postopku ali pa ne, ali se rešimo, kar sem jaz razumel, če bodo obračunali teh 7 tisoč pa ne vem koliko evrov na dan od 1. januarja, to se pravi je že milijon in pol v franžah. Je tako? No, bodimo pošteni. Ali sedaj imamo mi tako korajžo in imamo tako srce, da bomo rekli, da je že en milijon in pol, pa gremo sprejemati zakon o poslancih za en razred gor ali dol, ko bo vse skupaj skočilo v zrak, po moje, vse novinarstvo za par tisoč evrov. Tu pa gremo za milijon in pol. Jaz ne vidim tu problema zakaj ne more iti po hitrem postopku ali ne. Mislim, jaz tu res ne razumem. Rešujemo probleme in zagate od prejšnje vlade. Rešujemo pač, saj zato smo bili postavljeni. Kaj hočemo drugega narediti sedaj v tem trenutku? Se ne strinjamo. Tudi jaz se ne strinjam z določenimi rečmi v tej zadevah. Ampak jasno je bilo pokazano, da drugače tudi ni šlo. Tako da jaz mislim, da je, dobro o vsaki zadevi ni moremo biti skladni, kar se tiče, ampak tu bi, jaz bom to zadevo potrdil, da bo šla po hitrem postopku, s tem, da bom tudi zahteval ali želel, da bomo se zmenili, da ta zadeva pred koncem septembra ne bo, da bomo imeli čas, da to malo pregledamo. V končni fazi bo <br/>
<br/>
<b>10. TRAK: (KO) - 12.45</b><br/>
<br/>
	(nadaljevanje) Državni zbor odločal o tem, in vsaka poslanska skupina se bo odločila posamezno kaj naj naredi ali pa ne. Ampak, to ni argument danes tukaj. Samo to sem hotel povedati. <br/>
	Tako, z naše strani toliko.<br/>
	Hvala.<br/>
<br/>
<b>	PREDSEDNIK MAG. MATEJ TONIN</b>: Besedo ima Luka Mesec.<br/>
<br/>
<b>	LUKA MESEC (PS Levica):</b> Hvala za besedo.<br/>
	Poslušam razprave, pa tudi sam tehtam v bistvu kaj je najbolj pametno narediti. <br/>
	Zdaj, po eni strani se strinjam s kritiki, tudi sam sem cel mandat opozarjal ob takšnih primerih, da je nedostojno, da vlada, ki zamuja z nekimi postopki, potem odgovornost vali na Državni zbor, ampak tukaj smo v bistvu zdaj pred dilemo, ali bomo sprejeli ta nujni postopek in stvar rešili čim prej in minimizirali škodo, ki bo nastala zaradi penalov, ali pa bomo pač zaradi nekih kapric v bistvu stvar vlekli še naprej. Tako, da tukaj ne gre za stvari, kot so prodaja NLB in tako naprej, tam sem zadnjič jasno povedal, da tam je točka kjer je treba Evropsko komisijo opozarjati na demokratično legitimnost takšnih zadev, kot je prodaja največje banke v Sloveniji, ampak gre v bistvu za več ali manj tehnične popravke treh finančnih zakonov, zaradi katerih pač na funkcioniranje te države ali pa življenje nekega povprečnega državljana večjih učinkov ne bo.<br/>
	Jaz mislim, da vse stranke, ki smo tukaj, moramo biti toliko sposobne, da v par tednih teh 500 strani gradiva predelamo, saj ne nazadnje ni to edini slučaj, ko bomo morali zelo hitro prebrati neko zelo zahtevno gradivo, to je pač narava poslanskega dela in strokovnih skupin ves čas, tako da kar se moje odločitve tiče, bom podprl nujni postopek, iz razlogov, ki sem jih navedel. Na prvo mesto pa postavljam to, da vidim to zadevo več ali manj, kot način kako minimizirati škodo, ki že nastaja.<br/>
<br/>
<b>	PREDSEDNIK MAG. MATEJ TONIN</b>: Želi še kdo razpravljati? Ne želi, potem bomo prešli na glasovanje.	<br/>
	Najprej, kot sem dejal, bomo o vseh treh zakonih glasovali ločeno.<br/>
	Prvič bom dal na glasovanje sklep, da se predlog Zakona o trgu finančnih instrumentov obravnava po nujnem postopku. Kdo je za? <br/>
<br/>
	<b>FRANC JURŠA (PS DeSUS): </b>/ mikrofon ni vključen/ Obrazložitev glasu.<br/>
<br/>
<b>	PREDSEDNIK MAG. MATEJ TONIN</b>: Obrazložitev glasu, gospod Franc Jurša, izvolite.<br/>
<br/>
	<b>FRANC JURŠA (PS DeSUS): </b>Hvala lepa.<br/>
	Glede na to, da smo o tej zadevi obravnavali na seji poslanske skupine, in smo večina bili proti temu, da se predlogi obravnavajo po nujnem postopku in na osnovi vseh teh utemeljitev in tudi stališč drugih poslanskih skupin, bom pač rekel, da bom podprl ta predlog nujnega postopka, s tem, da seveda upam, da bomo tudi mi vodje poslanskih skupin na Kolegiju potem sprejeli nek razumen rok, v katerem bomo ta zakon tudi obravnavali.<br/>
<br/>
<b>	PREDSEDNIK MAG. MATEJ TONIN</b>: Torej, smo v fazi glasovanja.<br/>
	Kdo je za ta sklep? (Desus, Nova Slovenija, Levica, Lista Marjana Šarca, Stranka Alenke Bratušek, SMC.) 49 glasov, kar pomeni, da je nujni postopek sprejet.<br/>
	Ugotavljam, da je sklep sprejet.<br/>
	Prehajamo na…<br/>
	Še to vas moram obvestiti, da bo Državni zbor predlog zakona obravnaval… / oglašanje iz dvorane/<br/>
	Še kdo je proti? (Nihče.)<br/>
	Potem gremo na drugi sklep: Predlog zakona o spremembah in dopolnitvah Zakona o investicijskih skladih in družbah za upravljanje se obravnava po nujnem postopku. Kdo je za? (Desus, NSi, Levica, LMŠ, SAB, SMC.) 49, večina.<br/>
	Ugotavljam, da je sklep sprejet.<br/>
	Je kdo proti? (Nihče.)<br/>
	Prehajamo na tretji sklep, to pa je na Predlog zakona o spremembah in dopolnitvah Zakona o upravljavcih alternativnih investicijskih skladov, se obravnava po nujnem postopku. Kdo je za? (Desus, NSi, Levica, LMŠ, SAB, SMC.) Je kdo proti? (Nihče.)<br/>
	Ugotavljam, da je sklep sprejet.<br/>
	Spoštovani vodje poslanskih skupin, s tem tudi zaključujem današnjo 5. sejo Kolegija in vam seveda želim čim manj vroče nadaljevanje popoldneva.<br/>
	Srečno.<br/>
<br/>
<b>Seja je bila končana 31. julija 2018 ob 12.50.</b>
</root>