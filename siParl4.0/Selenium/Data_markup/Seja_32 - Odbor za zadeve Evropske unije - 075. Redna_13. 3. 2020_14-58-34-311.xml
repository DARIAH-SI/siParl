<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA<br/>
DRŽAVNI ZBOR<br/>
ODBOR ZA ZADEVE EVROPSKE UNIJE</font></b>
</p><p><b><font size="4">75. redna seja<br/>
<br/>
(13. marec 2020)</font></b></p></div><br/>
<b><font size="4"><br/>
Sejo je vodil Igor Peček, predsednik odbora.</font></b>
<p><b><font size="4">Seja se je začela ob 9.03.</font></b>
</p><p>
</p><p><b><font size="4">1. TRAK: (ŠS)</font></b>
</p><p>
</p><p><b><font size="4">PREDSEDNIK IGOR PEČEK:</font></b><font size="4"> Spoštovane kolegice, spoštovani kolegi, začenjam 75. sejo Odbora za zadeve Evropske unije!</font>
</p><p><font size="4">Obveščam vas, da sem prejel eno pooblastilo, in sicer gospod, - zdaj ga pa ni, aja je, se opravičujem -, gospod Franc Jurša nadomešča poslanca gospoda Ivana Hršaka s Poslanske skupine Desus. Obveščam vas, da so na sejo povabljeni poslanci Evropskega parlamenta z Republike Slovenije ter predstavniki Vlade. Vse navzoče prav lepo pozdravljam! </font>
</p><p><font size="4">Prehajam na določitev dnevnega reda seje odbora. Ker je zasedanje Sveta Evropske unije za zaposlovanje, socialno politiko, zdravje in varstvo potrošnikov, ki naj bi potekalo 19. marca 2020 odpovedano, v skladu s petim odstavkom 154.d člena umikam z dnevnega reda 2. točko. </font>
</p><p>
</p><p><font size="4">Tako prehajamo na </font><b><font size="4">1. – in edino - TOČKO DNEVNEGA REDA - ZASEDANJE SVETA EVROPSKE UNIJE ZA EKONOMSKE IN FINANČNE ZADEVE</font></b><font size="4">, ki bo v Bruslju dne 17. marca 2020.</font>
</p><p><font size="4">Gradivo smo prejeli od Vlade, dne 12. marca 2020 na podlagi 8. člena o sodelovanju med Državnim zborom in Vlado v zadevah Evropske unije.</font>
</p><p><font size="4">Prosim gospoda Metoda Dragonjo, državnega sekretarja na Ministrstvu za finance, da nam predstavi izhodišča.</font>
</p><p><font size="4">Izvolite, gospod Dragonja.  </font>
</p><p>
</p><p><b><font size="4">METOD DRAGONJA:</font></b><font size="4"> Hvala lepa, gospod predsednik, za besedo. Spoštovane poslanke, spoštovani poslanci.</font>
</p><p><font size="4">EKOFIN, Svet za evropske in finančne zadeve je sklican v torek, 17. 3. 2020. Pred tem pa v ponedeljek je predvideno zasedanje Evroskupine. Zasedanje ni odpovedano, predvideno je, da se </font>
</p><p>
</p><p><b><font size="4">2. TRAK: (ŠS) – 9.05</font></b>
</p><p>
</p><p><font size="4">(nadaljevanje) bo Evroskupina in tudi EKOFIN, da se bosta sestala fizično, če ne bo odpovedi. Slovensko delegacijo zaenkrat je predvideno, da jo vodi veleposlanik stalni predstavnik Republike Slovenije pri EU mag. Iztok Jarc z ekipo sodelavcev. Novi finančni minister se bo lahko odločil, da prevzame vodstvo delegacije, slovenske.</font>
</p><p><font size="4">Zdaj na dnevnem redu je šest točk in bi vas na kratko seznanil z vsebino. Lahko, da se bo dnevni red še dopolnil, ker bodo danes še potekale tele konference delovnih teles pred zasedanjem EKOFIN-a in se načrtuje, da se bodo tudi finančni ministri dotaknili vprašanja vezana na izvajanje ekonomske politike v času pandemije korona virusa. </font>
</p><p><font size="4">Po dnevnem redu je 1. točka izvajanje pakta za stabilnost in rast. Svet EKOFIN bo sprejel sklep v katerem bo Romunijo pozval, da sprejme ustrezne ukrepe za odpravo čezmernega primanjkljaja do leta 2022. Romunija je država, ki je v postopku znatnega odstopanja že od spomladi 2017 in zaenkrat še ni predložila ustreznega programa. Zadnja priporočila s tem v zvezi je Svet sprejel decembra 2019 in pričakuje se, da bo na te zasedanju Svet pozval Romunijo k bolj odločnemu ukrepanju.</font>
</p><p><font size="4">2. točka je unija kapitalskih trgov, in sicer bo poročal forum na visoki ravni, ,ki ga vodi gospod Tomas Viser. Predstavil bo vmesno poročilo, ki je bilo objavljeno 20. februarja 2020. Predlagani so štirje prednostni ukrepi oziroma ukrepi  v štirih kategorijah za nadaljnjo graditev Unije kapitalskih trgov. Prva smer je financiranje podjetij, bolj učinkovito financiranje podjetij, druga smer tržna infrastruktura na kapitalskih trgih, tretja smer naložbeni produkti za male vlagatelje in četrta medsektorska vprašanja. </font>
</p><p><font size="4">Končno poročilo s konkretnimi in ciljno usmerjenimi priporočili bo ta ekspertna komisija predvidoma objavila maja letos. Stališče Slovenije s tem v zvezi je, da pozdravljamo napore pri prizadevanjih za oblikovanje učinkovite Unije kapitalskih trgov ter trdnega finančnega okvira Evropske unije kot celote na tem področju. Podpiramo sprejete sklepe Sveta EU za močnejše kapitalske trge, ki omogočajo nove vire financiranja realnega gospodarstva kot tudi delovanje foruma na visoki ravni.</font>
</p><p><font size="4">Slovenija si prizadeva za sprejem ukrepov, ki bodo koristili  kapitalskih trgov tudi manjših gospodarstev in ne le večjim finančnim centrom. Posebno pozornost dajemo varstvu vlagateljev in investitorjev ter finančni pismenosti.</font>
</p><p><font size="4">3. točka je pregled direktive solventnost dve, to je na področju zavarovalništva. Ministri bodo razpravljali o reviziji solventnosti dve kot o zakonodajnem okviru za poslovanje in odpravljanje in opravljanje nadzora nad EU zavarovalnim trgom in trgom prostovoljnih pokojninskih zavarovanj. </font>
</p><p><font size="4">Razprava ministrov se bo osredotočila predvsem na štiri področja. Prvo - varstvo zavarovancev, drugo - investicijska vloga zavarovalnic pri naložbah v gospodarski sektor, tretje področje, ki je zelo aktualno – to je vpliv dolgotrajnega okolja nizkih obrestnih mer na zavarovalni sektor in predvsem na zakonodajni okvir v okviru solventnosti dve in četrta točka – utrditev enotnega trga in enotnih pravil poslovanja in nadzora za vse subjekte na evropskem </font>
</p><p>
</p><p><b><font size="4">3. TRAK: (ŠS) – 9.10</font></b>
</p><p>
</p><p><font size="4">(nadaljevanje) zavarovalnem trgu. </font>
</p><p><font size="4">Slovenija zastopa stališče, da podpira nadgradnjo okvira solventnosti dve ter se zavzema za evolucijski pristop k reviziji, saj je regulatorni  okvir v veljavi šele od začetka leta 2016 in je dobro zasnovan. To bo najbrž tudi eden od dosjejev, ki ga bo Slovenija morala obravnavati v okviru svojega predsedovanja. Strinjamo se, da je potrebno vključiti nove okoliščine na finančnih trgih v predvidene spremembe. Zavzemamo se za ustrezno upoštevanje dolgotrajnega okolja nizkih obrestnih mer, saj imajo ta zelo velik vpliv na zavarovalni posel, predvsem pa na naložbene zavarovalne produkte.</font>
</p><p><font size="4">Menimo, da naj bo namen revizije okvira dve novo predvsem upoštevanje novega stanja in okoliščin na finančnih trgih in nadgradnja obstoječih določb. Slovenija ni naklonjena vzpostavitvi zavarovalno varstvenih shem.</font>
</p><p><font size="4">4. točka je evropski semester 2020. V poročilih v državah za leto 2020 je poudarjeno, da rast produktivnosti ostaja izziv še posebno v luči demografskih sprememb. V ospredju so naložbe, staranje delovne sile in pomanjkanje spretnosti, ker vse zavira potencial no rast. Države članice so še vedno v zelo različnih položajih glede dolga in trajnostnih izzivov. Javno finančno primanjkljaji v EU so se v povprečju ponovno začeli povečevati, kar je obrnilo trend upada v zadnjih letih. </font>
</p><p><font size="4">Trenutno visoke ravni javnega dolga predstavljajo vir ranljivosti v nekaterih državah članicah. Pričakuje se, da bo Svet EKOFIN obravnaval poročilo o državah skupaj z rezultati poglobljenih pregledov. V naslednjih mesecih bo evro skupina bo Evropska komisija sodelovala z državami članicami, da bi proučila stališča nacionalnih parlamentov, Vlad, socialnih partnerjev in drugih zainteresiranih strani do analiz in zaključkov v poročilih o posameznih državah.</font>
</p><p><font size="4">V poročilu z Slovenijo Evropska komisija ugotavlja, da ima Slovenija trdno in stabilno gospodarsko rast, ki se sicer upočasnjuje a ostaja solidna. Stopnja nezaposlenosti ravno tako pada. Fiskalna politika v letu 2019 je bila po oceni komisije prociklična. V letu 2020 in 2021 naj bi imeli presežek v višini 0,5 % BDP-ja. Ocenjuje se, da bo javni dolg padel pod javni dolg padel pod 60 % BDP-ja do koca leta 2021.</font>
</p><p><font size="4">Glede specifičnih priporočil za Slovenijo je ocenjeno, da je Slovenija naredila določen napredek na področjih zaposlovanja starejših in dolgotrajno brezposelnih, izboljšanju poslovnega okolja, pri privatizaciji bank. Malo napredka je bilo na naslednjih področjih pokojnine in drugi ukrepi za dolgoročno vzdržnost, zdravstveno varstvo in dolgotrajna oskrba, kjer še ni obljubljenih reform in pa predvsem ukrepi za pospešitev investicij, predvsem v podporo energetskemu prehodu.</font>
</p><p><font size="4">Slovenija se strinja z ugotovitvami Evropske komisije v poročilu o državi. Potrjujemo, da beležimo javno finančni presežek že od leta 2017, prav tako je načrtovan presežek v letih 2020 in 2021. Pričakujemo, da se bo strukturni položaj Slovenije v prihodnjih letih postopoma izboljševal. Delež javnega dolga v odstotkih BDP se znižuje in naj bi padel pod maastrichtsko mejo 60% BDP v letu 2021. </font>
</p><p><font size="4">Na srednji rok je potrebno zagotoviti ustrezno prepletenost ekonomske in fiskalne politike, brez krčenja fiskalnega prostora na račun investicij v infrastrukturo, ki so ključni dejavnik spodbujanja gospodarstva. Pri tem menimo, da je potrebno pri pripravi in sprejemanju ukrepov v okviru različnih politiki, ki so med seboj prepletene in povezane upoštevati tudi zagotavljanje trdnega in stabilnega okvira javnih financ.</font>
</p><p>
</p><p><b><font size="4">4. TRAK: (ŠS) – 9.15</font></b>
</p><p>
</p><p><font size="4">(nadaljevanje) Kar se tiče izvajanja priporočil za ostale države oziroma za celoto je z večletne perspektive stopnje izvajanja priporočil vseh državah v preteklih letih ostala sorazmerno dobra. Države članice so najbolj napredovale na področju finančnih storitev. Sledi napredek z zakonodajo, ki ureja delovno pravo in zašči0t zaposlitve. Nasprotno pa je bil napredek še posebno počasen pri širitvi davčne osnove, pri reformi zdravstva, dolgotrajne oskrbe ter na področjih konkurence, pri storitvah in dolgoročne vzdržnosti javnih financ. </font>
</p><p><font size="4">5. točka, ki nje na dnevnem redu je mednarodno srečanje Skupine dve g 20, ki bo predvsem poročilo srečanja, ki je bilo februarja. O tem bo poročalo predsedstvo in Evropska komisija in o temah, ki so se obravnavale predvsem pa bodo predstavljena tudi izhodišča za udeležbo na srečanju G 20 v mesecu aprilu.</font>
</p><p><font size="4">Pod točko razno se bodo ministri vsekakor dotaknili tudi vprašanj, ki so povezane z ustrezno datacijo ekonomske politike zaradi pandemije, ki je nastopila. Izhodišč za to diskusijo še nimamo. Danes popoldne ob 18. uri bo potekala tele konferenca delovnih skupin tako EFC-ja kot EVROVORKING grupe, ki bodo pripravili izhodišče za obravnavo teme na nivoju ministrov.</font>
</p><p><font size="4">Evro skupina bo zasedala 16. marca v rednem in razširjenem formatu. V rednem formatu bodo ministri obravnavali pripravo na mednarodno srečanja, analizo gospodarskega položaja prihodnjega razvoja inflacije in obrestnih mer. Obravnavali bodo peto poročilo okrepljenega nadzora Grčije in pa informacijo o postopku posodobljenega osnutka proračuna načrta, proračunskega načrta za Avstrijo. Običaj je, da vsaka nova vlada predstavi potem svojo ekonomsko politiko in pa proračunske dokumente.</font>
</p><p><font size="4">V razširjeni sestavi se bo Evro skupina seznanila z zadnjim stanjem razprav glede reforme evrskega mehanizma za stabilnost, vključno s pripravo spremembe medvladnega sporazuma o prenosu prispevkov v enotni sklad za reševanje. </font>
</p><p><font size="4">To bi bil kratek povzetek, dodatno pa predvsem glede diskusije o finančnih ukrepih za obvladovanje pandemije pa zaenkrat ne moremo povedati še dosti več.</font>
</p><p><font size="4">Hvala lepa. </font>
</p><p>
</p><p><b><font size="4">PREDSEDNIK IGOR PEČEK: </font></b><font size="4">Hvala lepa, gospod Dragonja.</font>
</p><p><font size="4">Odpiram razpravo. Želi kdo od kolegov in kolegic besedo? (Ne.) Ugotavljam, da ne, zato z razpravo zaključujem in prosim, da glasujemo.</font>
</p><p><font size="4">Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta  Evropske unije  za ekonomske in finančne zadeve, ki bo v Bruslju dne 17. marca 2020 in jih podprl.« Prosim, da glasujemo. </font>
</p><p><font size="4">Kdo je za (9 članov.) Kdo je proti? (Nihče.)</font>
</p><p><font size="4">Ugotavljam, da je predlagani sklep sprejet. </font>
</p><p><font size="4">Hvala lepa vsem.</font>
</p><p><font size="4">S tem zaključujem 1. točko dnevnega reda in 75. sejo Odbora za zadeve Evropske unije. </font>
</p><p><font size="4">Obveščam pa vas, da se bo skupna nujna seja Odbora za zadeve Evropske unije in Odbora za gospodarstvo pričela ob 11. uri v Velikem salonu.</font>
</p><p><font size="4">Hvala lepa.</font>
</p><p>
</p><p><b><font size="4">Seja se je končala 13. marca 2020 ob 9.20.</font></b></p>
</root>