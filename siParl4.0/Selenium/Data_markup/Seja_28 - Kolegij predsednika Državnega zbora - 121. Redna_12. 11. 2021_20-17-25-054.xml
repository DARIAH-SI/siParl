<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>121. seja</b><br/>
<br/>
<b>(12. november 2021)</b></p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10.01. </b><br/>
<br/>
<b>	PREDSEDNIK IGOR ZORČIČ: </b>Začenjam 121. sejo Kolegija. <br/>
	Včeraj sem vas obvestil, da bo na dnevni red uvrščena tudi naslednja točka dnevnega reda, <b>1.A, Dogovor</b><b> </b><b>o sklicu izredne seje Državnega zbora</b>, hkrati pa posredoval gradivo k 1. točki dnevnega reda. <br/>
	Obveščam vas, da Braneta Golubovića po pooblastilu nadomešča Tina Heferle. <br/>
	<br/>
	Prehajamo na <b>1. TOČKO DNEVNEGA REDA –</b> <b>DOLOČITEV ČASA OBRAVNAVE TOČK DNEVNEGA REDA 27. SEJE DRŽAVNEGA ZBORA, KI SE BO ZAČELA V PONEDELJEK, 15. NOVEMBRA 2021.</b><br/>
	Gradivo k tej točki ste prejeli včeraj. Glede na najavljeni čas o časovnem poteku seje, sta predvidena še dva dodatna dneva za sejo zbora in ne le rezervni termin, ki je predviden z letnim programom dela in sicer še 22. in 25. november. V sredo, 24. novembra pa bo 87. izredna seja zbora. <br/>
	Odpiram razpravo v zvezi s tem. <br/>
	Ja, kolega Perič. <br/>
<br/>
<b>	GREGOR PERIČ (PS SMC):</b> Ja, dober dan. Lep pozdrav vsem. <br/>
	Jaz bi samo prosil v zvezi s Poslansko skupino SMC, bi pri skupni uvodni predstavitvi stališč pri 2. in 3. točki imeli 15 minut namesto prijavljenih 5. <br/>
	Hvala lepa. <br/>
<br/>
<b>	PREDSEDNIK IGOR ZORČIČ:</b> Hvala lepa. Še kdo? Ja, SDS. Alenka Jeraj. <br/>
<br/>
<b>	ALENKA JERAJ (PS SDS):</b> Mi bi pa skrajšali pri obeh interpelacijah za eno uro manj, se pravi, iz 180 na 120 minut naša časovnica. <br/>
<br/>
<b>	PREDSEDNIK IGOR ZORČIČ:</b> OK. Hvala lepa. Še kdo? (Ne.) <br/>
	Zaključujem razpravo. / oglašanje iz ozadja/ Ja. Lahko.  <br/>
<br/>
<b>	ALENKA JERAJ (PS SDS): </b>Po časovnici imamo, je predlagano, da bo potrditev mandata v četrtek. Mi bi prosili, če je možno, da bi to se zgodilo že v torek, ker jaz vem sicer, da ni glasovanj, ampak vedno se lahko zgodi kakšno postopkovno glasovanje in potem mi v tem času nimamo mandata. Tako, da če je možno, da bi bilo to v torek ob 9. dopoldne, pa mislim, da smo rešili problem. <br/>
<br/>
<b>	PREDSEDNIK IGOR ZORČIČ:</b> Ja, mi smo v zvezi s tem opravili pogovor s službami. Praksa je, da se to opravi čim prej, ampak smo seveda odvisni od sporočila Državne volilne komisije, tako da, če bo prišlo prej, potem je lahko to tudi v torek, če bo, ne vem, v ponedeljek zvečer ali pa…, ne more biti pa pred, preden ga dobimo in smo vezani na to. In še na Mandatno-volilno komisijo, ki mora biti v zvezi s potrditvijo. Tako da, lahko je prej, ampak ne preden drugi ne napravijo svojega dela. <br/>
	Okej. Še kdo? (Ne.) Zaključujem razpravo. Prehajamo na glasovanje. Sprejme se čas za obravnavo posameznih točk dnevnega reda 27. seje zbora, ki se bo začela v ponedeljek, 15. novembra 2021 s predlaganimi spremembami. Glasujemo. <br/>
	Kdo je za? Soglasno sprejeto. Hvala lepa. <br/>
	S tem zaključujem to točko dnevnega reda. <br/>
	<br/>
	Prehajamo na <b>1.A TOČKO DNEVNEGA REDA – DOGOVOR O SKLICU IZREDNE SEJE ZBORA.</b> <br/>
	Gradivo k tej točki ste prejeli včeraj z obvestilom <br/>
<br/>
<b>2. TRAK (VI) 10.05</b><br/>
<br/>
	(nadaljevanje) o širitvi današnje seje, in sicer dve zahtevi skupine poslank in poslancev za sklic izredne seje Državnega zbora. Predlagam, da na podlagi obeh zahtev skličemo eno izredno sejo zbora. Torej, v zvezi s sklicem 87. izredne seje Državnega zbora predlagam sledeče: Predlog dnevnega reda, točka 1 Predlog zakona o dolgotrajni oskrbi – druga obravnava, točka 2 Predlog zakona o spremembah zakona o državni upravi -skrajšani postopek, točka 3 Predlog zakona o spremembah in dopolnitvah zakona o spodbujanju rabe obnovljivih virov energije – skrajšani postopek, točka 4 Predlog zakona o dopolnitvah zakona o nujnih ukrepih na področju zdravstva – skrajšan postopek. Datum seje sreda, 24. 11. 2021 ob 10. uri do zaključka seje. Najava časa za razpravo, za poslanske skupine ena točka po tretjem odstavku 67. člena Poslovnika zbora, pa do 5 minut za dopolnilno obrazložitev predlagateljev predlogov zakonov Vlada in skupina poslancev, prvopodpisani Brane Golubović in do 5 minut za predstavitev mnenja vlade pri 4. točki ter do 30 minut za razpravo predlagateljev predlogov zakonov ter vlade pri 4. točki. <br/>
Odpiram razpravo. Matej T. Vatovec. <br/>
<br/>
<b>DR. MATEJ TAŠNER VATOVEC (PS Levica):</b> Najlepša hvala, predsednik. Mislim, kar se tiče samega sklica vem, da ni kaj. Ampak meni ni jasno kaj si misli koalicija. Predlog zakona o dolgotrajni oskrbi, to vemo vsi, da je resen zakon, čeprav to, kar so napisali v koaliciji ni najbolj dovršeno in tudi ne deluje najboljše. Ampak mi bomo sedaj sredi ene zelo obremenjene redne seje imeli izredno sejo, na kateri bomo obravnavali zakon takšne kategorije kot je zakon o dolgotrajni oskrbi. Nimam pojma kdaj bo odbor. Verjetno neko soboto. In si ne predstavljam, kako vi gledate na to zadevo, da bomo na tak hiter način, med tem ko bi morala biti druga obravnava decembra, sedaj na hitro ta, po mojem mnenju sicer zelo slabo napisan zakon, ki tudi ne predvideva financiranja dolgotrajne oskrbe tako mimogrede pospravili še v naslednjem tednu, brez neke možnosti za resno pripraviti. Tako da, mislim, to je popolnoma neodgovorno, da se na tak način potiskate predvsem piar poteze koalicije naprej z izrednimi sejami, brez da bi lahko konkretno se posvetili tej zadevi, recimo, tudi skušali mogoče z amandmaji to zadevo popraviti, čeprav dvomim, da se da. <br/>
<br/>
<b>PREDSEDNIK IGOR ZORČIČ:</b> Hvala lepa. Jaz se v neki meri strinjam z Matejem. Glede na to, da smo sprejeli letni program dela še za naslednje leto in je predvidenih še nekaj rednih sej jaz predlagam, da se res osredotočite na redne seje, da ne bodo začele te izreden na koncu izpodrinjati redne, tako kot bomo sedajle priča naslednji teden novembrski redni seji. <br/>
Matjaž.<br/>
<br/>
<b>MATJAŽ HAN (PS SD): </b>Absolutno se strinjam, predsednik, s tem, kar je rekel Matej. Bi pa vendarle rad sedaj vedel, sedajle, kdaj bo seja, v primeru, da bo izredna seja ali kakor bo, kdaj bo seja odbora. Zakaj? Na seji odbora, jaz upam, da bomo tak pomemben zakon, ki bo, po moje, vplival, ki pa bi mogel vplivati na starejše, na vse te težave, ki jih pač imamo, bi rad vedel kako bomo vabili ljudi na to sejo, strokovno javnost in kdaj bo ta seja. Ne moremo to sejo narediti, dragi moji, ob 7., 8. zvečer, ne vem, en dan med tednom. Seveda jo lahko naredimo v soboto, ampak draga koalicija, tudi to vam ne bo pred volitvami pomagalo. <br/>
<br/>
<b>PREDSEDNIK IGOR ZORČIČ:</b> Matjaž, pravkar so me službe obvestile, da naj bi bila predvideno v soboto 20. …/oglašanje iz klopi/ Še kdo? Zaključujem razpravo. Prehajamo na glasovanje. Na glasovanje dajem naslednji sklep: Poslanske skupine k eni točki dnevnega reda 87. izredne seje Državnega zbora najavijo čas v skladu s tretjim odstavkom 67. člena Poslovnika zbora. <br/>
Kdo je za? SDS, Desus, Narodni, SMC, NSi in SNS. Je kdo proti? Nihče.<br/>
Ugotavljam, da je sklep sprejet. <br/>
<br/>
<b>3. TRAK: (SC)- 10.10</b><br/>
<br/>
<b>	</b>(nadaljevanje) Na glasovanje dajem naslednji predlog sklepa: »Za uvodno obrazložitev imata predlagatelja k predlogu zakona Vlada in skupina poslancev prvopodpisani Brane Golubović na voljo do 5 minut, za razpravo do 30 minut.« - se opravičujem še na drugi strani del besedila sklepa – »Vlada ima za uvodno predstavitev mnenja k predlogu zakona pri 4. točki na voljo do 5 minut in do 30 minut za razpravo.« to je še del besedila istega predloga sklepa. <br/>
	Kdo je za? (SDS, SNS, Desus, Narodne, SMC, NSi.) Kdo je proti? (?)<br/>
	Ugotavljam, da je sklep sprejet. <br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU. </b><br/>
	Gradivo ste prejeli s sklicem seje kolegija. Razpravljali bomo o dveh predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava Predlog Zakona o dopolnitvi Kazenskega zakonika. Želi besedo kdo za predlagatelja? Dušan Šiško. <br/>
<br/>
	<b>DUŠAN ŠIŠKO (PS SNS): </b>Hvala. <br/>
	Glede na to, da se novelira samo eden člen razlog za novelo zakona je v tem, da slovenska pravna ureditev izstopa po tem, da so zastaralni roki daljši od primerjalnih pravnih ureditev EU. Poleg tega je pravica do poštenega sojenja v razumnem roku v Sloveniji ogrožena s pričo ekscesnih sodnih zaostankov iz prve faze kazenskega postopka imenovanega tudi pred kazenski postopek. Predlagana sprememba bi pripomogla k udejanjenju pravice do poštenega sojenja v razumnem roku po 6. členu Evropske konvencije o človekovih pravicah in ob enem pripomogla k večji mednarodni konkurenčnosti slovenskega gospodarstva. Tako bi s predlagano spremembo med drugimi zagotovili tudi konkurenčnost slovenskih podjetij na tujih trgih, zato smo predlagali ta dopolnilni Kazenski zakon.  <br/>
<br/>
	<b>PREDSEDNIK IGOR ZORČIČ: </b>Hvala lepa. <br/>
	Odpiram razpravo. Želi kdo razpravljati? (Ne.) Zaključujem razpravo. Prehajamo na glasovanje. Na glasovanje dajem naslednji predlog sklepa: »Predlog zakona o dopolnitvi Kazenskega zakonika se obravnava po skrajšanem postopku.« <br/>
	Kdo je za? (SDS, SNS, Desus, Narodne, SMC, NSi, SAB.) Kdo je proti? (?)<br/>
	Ugotavljam, da je sklep sprejet. <br/>
	Prehajam na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o sistemu jamstva za vloge. Želi besedo predstavnica Vlade? Ja. Mag. Petra Marolt Vajda, imate besedo. <br/>
<br/>
	<b>MAG. PETRA MAROLT VAJDA: </b>Hvala lepa. <br/>
	Pri tem predlogu gre za manj zahtevne uskladitve zakona s pravom EU. Ker je v okviru postopka preverjanja pravilnosti prenosa direktive Evropska komisija opozorila na nekaj manjših pomanjkljivosti, ki jih s tem spremembami in dopolnitvami urejamo. Gre pa za možnost združitve sistemov jamstva za vloge iz različnih članic EU oziroma za ustanovitev čezmejnih sistemov jamstva za vloge. <br/>
<br/>
	<b>PREDSEDNIK IGOR ZORČIČ: </b>Hvala lepa. <br/>
	Odpiram razpravo. Želi kdo razpravljati? (Ne.) Zaključujem razpravo. <br/>
	Na glasovanje dajem naslednji predlog sklepa: »Predlog zakona o spremembah in dopolnitvah Zakona o sistemu jamstva za vloge se obravnava po skrajšanem postopku.« <br/>
	Kdo je za? (SDS, Desus, Narodne, SMC, NSi, SNS.) Kdo je proti(?)<br/>
	Ugotavljam, da je sklep sprejet. <br/>
	<br/>
Prehajamo na <b>3. TOČKO – RAZNO.</b><br/>
Želi tukaj kdo kaj izpostaviti? Ugotavljam, da ne. Zaključujem razpravo. 
<ul>
<ul>S tem zaključujem to točko dnevnega reda in 121. sejo kolegija. </ul>
</ul>
<br/>
<b>Seja je bila končana 12. novembra 2021 ob 10.14.</b> 
</root>