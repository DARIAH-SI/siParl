<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA PRAVOSODJE</font></b><br/>
<b><font size="4">22. nujna seja</font></b><br/>
<br/>
<b><font size="4">(09. september 2020)</font></b><br/>
</p></div><br/>
<b><font size="4">Sejo je vodil Blaž Pavlin, predsednik odbora. </font></b><br/>
<b><font size="4">Seja se je začela ob 9.02.</font></b><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Vse članice in člane odbora, vabljene ter ostale prisotne lepo pozdravljam! </font><br/>
<font size="4">	Pričenjam 22. nujno sejo Odbora za pravosodje. K dnevnemu redu seje ni bilo predlogov za razširitev oziroma za umik katere od predlaganih točk, tako da je določen dnevni red seje kot je bil predlagan s sklicem. </font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – NA OBRAVNAVO PREDLOGA RABALANSA PRORAČUNA REPUBLIKE SLOVENIJE ZA LETO 2020, </font></b><font size="4">ki je bil 31. 8. 2020, objavljen na spletnih straneh Državnega zbora. Kot gradivo smo prejeli tudi mnenje Sodnega sveta z dne 8. 9. 2020. na sejo so bili vabljeni: Ministrstvo za finance, Ministrstvo za pravosodje in Sodni svet, ki je s svojo prisotnostjo opravičil. </font><br/>
<font size="4">	Odbor za pravosodje je v postopku obravnave predloga rebalansa proračuna zainteresirano delovno telo. Predlog rebalansa bomo obravnavali v okviru pristojnosti odbora, se pravi, področjem Ministrstva za pravosodje in pravosodnih proračunskih uporabnikov. V skladu s petim odstavkom 157. člena in v povezavi 166. členom Poslovnika Državnega zbora lahko zainteresirano delovno telo predlaga amandmaje k posameznim podprogramom pri tistih neposrednih uporabnikih iz posebnega dela predloga rebalansa proračuna, ki zadeva njegovo delovno področje, pri čemer lahko predlog za spremembo izdatka na tem področju uravnoteži s predlogom za spremembo izdatkov na kateremkoli drugem področju. Pri oblikovanju amandmajev je treba upoštevati določbo šestega odstavka 157. člena Poslovnika Državnega zbora glede upoštevanja pravila o ravnovesju med proračunskimi prejemki in izdatki. </font><br/>
<font size="4">	Pričenjam z obravnavo Predloga rebalansa proračuna Republike Slovenije za leto 2020. Do tega trenutka nisem prejel nobenega amandmaja kvalificiranih predlagateljev niti predloga za amandma odbora. Predstavnike predlagatelje predloga rebalansa proračuna sprašujem ali želijo podati dopolnilno obrazložitev? Želi besedo predstavnik Ministrstva za finance? Izvolite. Če se predstavite. </font><br/>
<br/>
<font size="4">	</font><b><font size="4">BRANKA KRIŠTOF: </font></b><font size="4">Dober dan in hvala za besedo. Sem Branka Krištof. S strani Ministrstva za finance bom na kratko izpostavila nekaj osnovnih podatkov iz splošnega dela predloga rebalansa državnega proračuna za leto 2020. predlog rebalansa je pripravljeno v negotovih razmerah in po hitri zaustavitvi gospodarstva, ki je sledila razglasitvi epidemije. Po zadnji napovedi Urada Republike Slovenije za makroekonomske analize in razvoj se bo zaradi ekonomskega šoka BDP letos realno znižal za 7,6 %. Rebalans upošteva izrazit upad proračunskih prihodkov, hkrati pa so se povečali izdatki zaradi sprejetih ukrepov Vlade za omejitev negativnih posledic epidemije za gospodarstvo in prebivalstvo. Prihodki rebalansa državnega proračuna so načrtovani v višini 9,2 milijarde evrov in so v primerjavi s sprejetim proračun 2020 nižji za 14,7 % ali za 1,6 milijarde evrov. Največji delež ocenjenih prihodkov državnega proračuna predstavljajo prihodki iz naslova DDV, sledijo trošarine, dohodnina in </font><br/>
<br/>
<b><font size="4">2. TRAK: (DAG) – 9.05</font></b><br/>
<br/>
<font size="4">	(nadaljevanje) prejeta sredstva iz proračuna EU. </font><br/>
<font size="4">	Z načrtovanim rebalansom se zagotavlja sredstva za intervencijske ukrepe in zakonske obveznosti, kot so plače, transferji posameznikom in gospodinjstvom, transferji v pokojninsko blagajno. Pokritje premalo načrtovanih sredstev v sprejetem proračunu za leto 2020 poravnava obveznosti preteklih let in tekoče izvajanje programov skupnih evropskih politik. Sprejeti proračun za leto 2020, ki ga je Državni zbor sprejel novembra 2019, je načrtovan v višini 10,4 milijarde evrov. Odhodki rebalansa so načrtovani v skupni višini 13,4 milijarde evrov in od sprejetega proračuna 2020 višji za 3 milijarde evrov oziroma 29,3 %. Izdatki covid-19 predstavljajo skoraj 19 % vseh izdatkov predloga rebalansa državnega proračuna. V bilanci prihodkov in odhodkov se v primerjavi s sprejetim proračunom za leto 2020 povečujejo integralna sredstva za 3,1 milijarde evrov, od tega je 2,6 milijarde evrov neposredno namenjenih za financiranje sprejetih ukrepov za blaženje posledic epidemije, 0,5 milijarde evrov so odhodki, povezani s posrednimi učinki epidemije, to je povečanje nadomestil brezposelnim, kritje izpada prihodkov oziroma povečanje odhodkov za ZPIZ, stroški obresti iz zadolževanja, investicije za podporo zagonu gospodarstva. Zvišujejo se namenska sredstva za 136,5 milijona in za 177,4 milijona evrov se znižujejo EU sredstva s pripadajočo slovensko udeležbo ter sredstva finančnih mehanizmov. Na tej podlagi je proračunski primanjkljaj za leto 2020 načrtovan v obsegu 4,2 milijarde evrov oziroma 9,3 % bruto domačega proizvoda. </font><br/>
<font size="4">	Programske vsebine in posebnosti so prikazane pri posameznih resorjih v njihovih finančnih načrtih. Na seji matičnega Odbora za finance bodo posebej predstavljene okoliščine in izhodišča načrtovanja rebalansa ter pristop upravljanja javnih financ. </font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK BLAŽ PAVLIN: </font></b><font size="4">Hvala predstavnici Ministrstva za finance.</font><br/>
<font size="4">	Besedo dajem državnemu sekretarju Ministrstva za pravosodje, gospodu Zlatku Rateju. Izvolite. </font><br/>
<br/>
<font size="4">	</font><b><font size="4">ZLATKO RATEJ: </font></b><font size="4">Hvala za besedo. </font><br/>
<font size="4">	Spoštovani predsednik, spoštovane poslanke in poslanci!</font><br/>
<font size="4">	To leto bo vsem ostalo v spominu zaradi epidemije bolezni covid-19 in tako kot je epidemija zaznamovala celo leto, je bistveno vplivala tudi na poslovanje ministrstev in posledično tudi na proračun. Tako na današnji seji Odbora za pravosodje obravnavate rebalans proračuna za letos, ki na eni strani odraža upočasnjeno dinamiko izvajanja projektov in ukrepov, na drugi strani pa zvišanje odhodkov, ki jih ob pripravi proračuna nismo pričakovali in še manj načrtovali. Z rebalansom se ministrstvu z obema organoma v sestavi proračun znižuje za približno 145 tisoč evrov, kar je na ravni predlagatelja finančnega načrta res minimalni znesek. Ob tem se za milijon in pol evrov zvišujejo sredstva, namenjena Upravi za izvrševanje kazenskih sankcij. Glede na naravo dela je prav zaporski sistem tisti, ki tudi v spremenjenih razmerah ne more bistveno prilagajati načinov poslovanja. Zaradi tega so na tem segmentu tudi odhodki pričakovano višji. </font><br/>
<font size="4">	Kot sem že uvodoma predstavil, so glavne spremembe v strukturi proračuna povezane z epidemijo, tako smo približno 2,3 milijona evrov namenili obvladovanju epidemije. Za izplačilo dodatkov, ki so javnim uslužbencem pripadali po kolektivni pogodbi za javni sektor in interventnem zakonu, za nakup zaščitne opreme, razkužil in drugih zaščitnih sredstev, ko niso bila več centralno zagotovljena. Do konca leta načrtujemo še povečane odhodke pri materialnih stroških, namenjenih poslovanju zavodov za izvrševanje kazni zapora. Spremenjene razmere narekujejo dodatne stroške, ki so povezani s čiščenjem in razkuževanjem objektov, manjši skok pa je tudi na plačah tam zaposlenih. Da je rebalans proračuna ostal na nivoju sprejetega proračuna, smo seveda znižali porabo na določenih drugih postavkah. Naj izpostavim stroške za najemnine, saj nekaterih načrtovanih najemov, ki so bili predvideni že v začetku tega leta, še nismo izvedli; govorimo o prostorih za Vrhovno državno tožilstvo in najem razpravnih dvoran, če bi se začeli postopki za imetnike izbrisanih podrejenih obveznic. So pa trenutno postopki v teku, finančne posledice pa so načrtovane za prihodnje leto. Nižji odhodki so načrtovani tudi na postavkah investicij. Izvajanje določenih projektov, </font><br/>
<br/>
<b><font size="4">3. TRAK: (TB) – 9.10</font></b><br/>
<br/>
<font size="4">	(nadaljevanje) predvsem naročila projektnih dokumentacij, smo v skladu s sklepom Vlade zamaknili in jih načrtujemo v prihodnjem letu. Gre za projektno dokumentacijo, za obnovo sodnih stavb v Kranju in Novem mestu. V letošnjem letu pa še vedno načrtujemo dobavo, montažo in zagon sistemov tehničnega varovanja v prostorih pravosodnih organov po Sloveniji. Glavnina nabav opreme za tehnično varovanje pa se nanaša na Kranj in Slovenj Gradec.</font><br/>
<font size="4">	Zaradi bolezni Covid-19, se znižujejo tudi sredstva, namenjena mednarodnemu sodelovanju in sredstva na projektu predsedovanja Republike Slovenije Svetu EU. Zaradi spremenjenih okoliščin, se delovni sestanki izvajajo z videokonferenčnimi sistemi. To občutno zmanjšuje porabo sredstev, namenjenih za službene poti.</font><br/>
<font size="4">Pri pogovoru o proračunu Ministrstva za pravosodje, pa seveda ne morem mimo dveh glavnih investicij, ki sta v teku - to sta novogradnja in adaptacija ženskega zapora na Igu, ter novogradnja moškega zapora na Dobrunjah. Oba projekta tečeta po načrtovani dinamiki. Pri ženskem zaporu na Igu smo tik pred pridobitvijo gradbenega dovoljenja. Trenutno na tem območju potekajo arheološka izkopavanja. Zaradi odkritja eksplozivnih teles, pa skupaj z Upravo za zaščito in reševanje, pripravljamo načrt za celostni pregled in njihovo odstranitev. Na Dobrunjah pa zaključujemo s pripravo dokumentacije za gradbeno dovoljenje. V teku je tudi poziv promotorjem za morebitno izvedbo javno zasebnega partnerstva, ki se bo zaključil čez približno 1 teden. Za oba projekta načrtujemo začetek gradnje že v prihodnjem letu, je pa naša želja oziroma načrt, da bi umestili v nabor investicij, ki bodo financirane iz Sklada za okrevanje in odpornost. Slednjemu namenjamo precejšnjo pozornost in pripravljamo nabor projektov, ki bi jih lahko izvedli v prihodnjih letih.</font><br/>
<font size="4">Na koncu naj omenim še prilagoditve usposabljanj in izobraževanj, ki jih za pravosodne organe izvaja Center za izobraževanje v pravosodje. Zaradi spremenjenih okoliščin so pripravili nove oblike izobraževanj na daljavo. Kvaliteta in obseg vsebin, kljub epidemiji, ne bosta bistveno okrnjena, bodo pa na tem segmentu nastali določeni prihranki, tako v proračunu ministrstva, kot tudi v proračunih ostalih pravosodnih organov. Namreč, ne bodo porabljena sredstva, namenjena potnim stroškom, nočitvam in dnevnicam. Ocenjujem, da so sredstva v rebalansu proračuna Ministrstva za pravosodje zadostna, glede na letošnje dogodke, ki so spremenili naša življenja in začasno ustavili velik del poslovanja v državi. Sredstva nam bodo omogočila izvedbo oziroma dokončanje vseh zastavljenih projektov, ki jih je do konca leta še možno zaključiti.</font><br/>
<font size="4">Toliko za uvod, v nadaljevanju pa odgovorim še na morebitna dodatna vprašanja.</font><br/>
<font size="4">Hvala.</font><br/>
<br/>
<b><font size="4">PREDSEDNIK BLAŽ PAVLIN:</font></b><font size="4"> Hvala državnemu sekretarju za dodatna pojasnila predloga rebalansa proračuna.</font><br/>
<font size="4">Sedaj pa odpiram razpravo in dajem besedo članicam in članom odbora. Kdo želi besedo?</font><br/>
<font size="4">Kot prvi se je prijavil poslanec Predrag Baković.</font><br/>
<font size="4">Izvolite.</font><br/>
<br/>
<b><font size="4">PREDRAG BAKOVIĆ (PS SD):</font></b><font size="4"> Hvala lepa za besedo. Spoštovani državni sekretar, predstavniki Vlade, spoštovani kolegice in kolegi.</font><br/>
<font size="4">Zdaj, lahko smo slišali, da tale naš oziroma vaš proračun, ne posega ne vem kako v Ministrstvo za pravosodje ali pa za pravosodni sistem, za nekje okrog 145 tisoč evrov, pa vendarle je potrebno malo bolj pogledati v drobovino, resnično kako se jemlje in pa kje je več, kje je manj. Jaz moram reči, da sem vesel, da se več daje Upravi za izvrševanje kazenskih sankcij. Gre za to, da je to problematika, ki se vleče že vrsto let in enostavno na nek način moramo to rešit, poleg tega, seveda, da imamo težavo s prostori, kar se tiče zaporov, imamo seveda težavo tudi s kadri in na nek način je potrebno to zadevo sanirati. Vesel sem tudi zato, da nemoteno tečeta oba projekta, kar se tiče zaporov – na Igu in Dobrunjah.</font><br/>
<font size="4">Me pa skrbi ali pa pravzaprav bom rekel, sem pa nezadovoljen, da se jemlje Upravi za probacijo. Uprava za probacijo je izjemno pomemben segment, sami veste. To govorim pravzaprav tudi za javnost, ki je zaživel v naši državi in, bom rekel, tisti, ki imamo, zlasti na Dolenjskem, ki imamo velike težave z, bom rekel, z določenimi strukturami, kjer prihaja do tega, da pravosodni sistem ni učinkovit, torej, da kazni niso </font><br/>
<br/>
<b><font size="4">4. TRAK: (SB) – 9.15</font></b><br/>
<br/>
<font size="4">	(nadaljevanje) učinkovite, je probacija izjemno pomembna služba. In da se njim vzame skoraj 300 tisoč evrov, pa se mi zdi glede na to, da je njihov celotni proračun 2 milijona in pol, se mi zdi, da je to nedopustno, kajti ta uprava se sooča z velikimi kadrovskim težavami, imajo ogromno dela, rezultati niso vidni na hiter rok in bomo rekli bomo želi sadove šele čez nekaj let, ko bo ta uprava s svojo kontinuiteto že dosegla določene uspehe in to se mi ne zdi primerno. Po drugi strani pa če vidimo imamo pa še vedno študijski center za narodno spravo, za katerega vemo, da je bilo ob nadzoru ugotovljeno vrsto nepravilnosti, da so te nepravilnosti šle tako v kršitev nekih pravic delavcem in pa na drugi strani tudi postavljanje vodstva v bolj ugoden položaj ali pa vodjo, tako da ta nadzor, ki je bil upravljan, je pokazal vrsto nepravilnosti, a kljub temu je Vlada ponovno imenovala na čelo zavoda isto vodjo. Tako, da če primerjamo upravo za probacijo in na drugi strani ta študijski center za narodno spravo se mi pa res ne zdi primerno, da bi lahko to sploh primerjali na nek način, ker glede na rezultate kakršen je ta študijski center do sedaj izvedel lahko rečemo, da ni kaj uspešen bil. Zato bi povprašal pristojne tudi glede zamude pri poslovanju, in sicer med epidemijo in hkrati gre tudi za povečanje števila novih zadev, pa me zanima kaj je za pričakovati, kako boste te zamude reševali, predvsem na delovnopravnih sporih, področjih prihaja do porasta in hkrati tudi večjega pripada števila novih zadev. In nenazadnje, da mi pojasnit zakaj je probacija dobila manj in kako mislite za študijski center za narodno razpravo. Toliko. Hvala.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala. Naslednja ima besedo poslanka Meira Hot. Izvolite. </font><br/>
<br/>
<b><font size="4">	MAG. MEIRA HOT (PS SD): </font></b><font size="4">Hvala za besedo, spoštovani gospod predsednik, spoštovane kolegice in kolegi! Torej, razumemo, da smo v posebnih časih in da je potrebno v določenih merah sredstva nižati, ampak vseeno moram izraziti obžalovanje, da gre v tolikšni meri dol. Dotaknila bi se predvsem vprašanja slovenskih sodišč. Namreč znano je, na tem odboru smo o tem tudi večkrat govorili, da velika večina slovenskih sodišč posluje dejansko v zelo dotrajanih in starih stavbah, ki v določenih primerih celo ne zagotavljajo teh minimalnih standardov za dostopnost uporabnikov, tu seveda predvsem govorim tudi o dostopnosti za invalidno osebje. In zanima me konkretno ali načrtujte v okviru kakšnih vzdrževalnih del prilagoditve oziroma adaptacije objektov po Sloveniji. Največji izziv, ki se pa prav tako vleče že vrsto let je pa celostna prostorska rešitev sodišč v Ljubljani. Zato me zanima ali izvajate kakšne konkretne aktivnosti za zagon projekta nove sodne stavbe, za katerega prve finančne posledice so bile sicer predvidene v letu 2020/2021. Prejšnja ministrica je ravno v tem kontekstu ob sprejemanju proračuna 2020/2021 zatrjevala, da se v vmesnem času prostorska stiska rešuje z najemi, prej ste pa obrazložili, da se nižajo sredstva za najeme, zato me zanima kako boste sploh reševali prostorsko stisko. Nadalje moram priznati, da obžalujem tudi  da ste znižali sredstva za mednarodno sodelovanje, ker je projekt predsedovanja Slovenije Svetu Evropske unije izjemno pomemben. In še enkrat, to je ravno tudi tukaj prejšnja ministrica obratno od vas razmišljala in dvignila sredstva namenjena mednarodnemu sodelovanju in me zanima kako boste tukaj reševali zadeve. Hvala lepa.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala. Naslednji ima besedo poslanec Željko Cigler. Izvolite. </font><br/>
<br/>
<b><font size="4">	ŽELJKO CIGLER (PS Levica):</font></b><font size="4"> Spoštovani! </font><br/>
<font size="4">	Proračunska postavka. Ministrstvo za pravosodje sicer nima nekih večjih sprememb, ampak kljub temu so prisotna znižanja posamezna na postavkah znotraj ministrstva, </font><br/>
<br/>
<b><font size="4">5. TRAK: (NB) – 9.20</font></b><br/>
<br/>
<font size="4">	(Nadaljevanje) ki so lahko problematične, kar sta kolegica in kolega pred mano že tudi govorila. Rekel bi, tudi jaz bi vprašal, postavka izvrševanja kazenskih sankcij, zapori se znižuje za več kot milijon in postavljam vprašanje. Ali gre za varčevanje na opremi, investicijskem vzdrževanju stavb, kar je problem večino zaporov, kje ta zadeva se bo poznala. </font><br/>
<font size="4">	Drugič. Pojavlja se tudi vprašanje ali niso za pravosodje in sistem probacije, v katerega se polaga veliko upov, ne bo več reševala problemov uprave za reševanje kazenskih sankcij. Namreč znižuje se sredstva za Upravo Republike Slovenije za izvrševanje kazenskih sankcij za več kot milijon, kljub nujnim potrebnim dodatnim zaposlitvam pravosodnih policistov, kar nam zapori vse skozi sporočajo, sočasno pa gre za objekt izgradnje tudi novih zaporov, kot je bilo fino povedano, ženskega in moškega na Igu in Dobrunjah in se bo rabilo več denarja za njihovo funkcioniranje za kader, hkrati pa, ker manjka denarja, se gre v javno zasebno partnerstvo za izvajanje kazenskih sankcij, tako da se tukaj približujemo nekje ameriškim problemom in privatizaciji tudi na tem področju, ki sigurno niso pozitivni in bomo verjetno o njih še v prihodnje govorili. </font><br/>
<font size="4">	Dalje. Tudi mi se sprašujemo kaj je z upravo Republike Slovenije za probacijo, kaj se tukaj dogaja glede na velik porast novih zadev v letu 2019 in prihodnje bo tudi ta stvar naraščala, ti postopki. Veliko je govora o tem, da bo uprava za probacije bistveno prispevala k znižanju števila tudi zaprtih oseb in posledično tudi prispevala k razrešitvi prostorske stiske v naših zaporih. In naprej. Skrbi nas tudi veliko krčenje zadev oziroma sredstev pri urejanju sistema podporne dejavnosti na področju pravosodja kjer se sredstva znižujejo za več kot milijo in pol. Namreč največje znižanje utrpi urejanje in razvoj področja pravosodja. Kaj je razlog za takšno znižanje, sprašujem? Razvoj pravosodja že itak zaostaja za potrebami, to večkrat na tem odboru poslušamo. In naprej, zadnja točka. Pravosodni proračunskim uporabnikom, to je sodišče in Državno tožilstvo, državnemu odvetništvu se sredstva precej nižajo. Namreč ali gre tukaj predvsem zaradi tega, ker se je zmanjšalo delo sodišč zaradi posledic COVID-19, ko so sodišča le omejeno delovala, ali gre za varčevanje ne tretji veji oblasti. prosim za podrobnejšo pojasnilo, zakaj se bo tukaj znižalo sredstva za več kot 7 milijonov evrov. Namreč v našem sistemu ustavne demokracije kjer imamo tri veje oblasti, se močno znižuje sredstva oziroma se omejuje funkcioniranje tretje veje oblasti, to je pravosodje, hkrati ob tem pa imamo dovolj denarja, da gremo v nakup nepotrebnega orožja za 780 milijonov evrov. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Hvala. </font><br/>
<font size="4">	Kot naslednji ima besedo Rudi Medved. Izvolite. </font><br/>
<br/>
<b><font size="4">	RUDI MEDVED (PS LMŠ):</font></b><font size="4"> Hvala lepa za besedo. </font><br/>
<font size="4">	S strani finančnega ministrstva smo bili deležni relativno skope predstavitve okvirov rebalansa proračuna, ampak o tem bo tekla podrobneje seveda beseda tudi na Odboru za finance, kjer bomo izpostavili svoj dvom v te številke ali naj verjamemo tako številkam o prihodkih kot odhodkih in pa, da je napovedanih 4,2 milijardni primanjkljaj v resnici tudi točen oziroma končen podatek, in da vrzel morda ne bo še višja. Ampak ker govorimo danes o delu proračuna za resor ministrstva za pravosodje, imam s tega področja nekaj kratkih vprašanj, nekaj v zvezi s prostorsko stisko pa delovanjem Uprave za probacijo je bilo rečeno že pred menoj in se seveda tem vprašanjem lahko samo pridružim. </font><br/>
<br/>
<b><font size="4">6. TRAK: (DAG) – 9.25</font></b><br/>
<br/>
<b><font size="4">	</font></b><font size="4">(nadaljevanje) Me pa seveda zanima, kaj bo s problemom pomanjkanja pravosodnih policistov. Namreč, že v Vladi Marjana Šarca smo se s tem problemom srečevali in tudi izdatno povečali kvote za zaposlovanje pravosodnih policistov. Zdaj se na tem področju sredstva celo zmanjšujejo, tako me zanima, ali ta projekt zaposlovanja teče naprej oziroma ali ga je ta kriza ustavila. </font><br/>
<font size="4">	Nadalje, 2,3 milijona, mislim, da je predvidenih za obvladovanje epidemije. In me zanima, kako je ministrstvo prišlo do tega zneska, ali je to kar tako čez palec ali za tem obstajajo kakšni izračuni, glede na to, da ponekod se zmanjšujejo sredstva, in me zanima, zakaj toliko, ker niti ne gre pri celotnem proračunu Ministrstva za pravosodje za tako majhen znesek. Vem, da proračunski uporabniki, kot so Vrhovno sodišče, okrožna sodišča, tožilstva, Državno odvetništvo, ne sodijo direktno pod resor Ministrstva za pravosodje, pa vendar me zanima stališče ministrstva do tega na teh področjih pa izrazitega zmanjšanja sredstev, vsega skupaj za 7 milijonov, za Vrhovno sodišče skoraj 2 milijona in pol manj sredstev, za višja in okrožna sodišča milijon manj sredstev, za Državno odvetništvo 2,7 milijona manj sredstev. Kaj to pomeni, tu pa verjetno ima Ministrstvo za pravosodje odgovore na to, kaj to pomeni za delovanje teh organov oziroma zakaj tolikšna znižanja. Ali so tu bile kakšne podlage za neke konkretne izračune ali je šlo to kar tako malo čez prst. 	Na ta vprašanja bi želel odgovore. Hvala lepa.</font><br/>
<br/>
<font size="4">	</font><b><font size="4">PREDSEDNIK BLAŽ PAVLIN: </font></b><font size="4">Hvala.</font><br/>
<font size="4">	Naslednji ima besedo mag. Dušan Verbič. </font><br/>
<br/>
<font size="4">	</font><b><font size="4">MAG. DUŠAN VERBIČ (PS SMC): </font></b><font size="4">Hvala lepa za besedo, predsednik.</font><br/>
<font size="4">	Vsem skupaj prav lep pozdrav!</font><br/>
<font size="4">	Vseeno bi opozoril takoj na začetku, da je sklic te seje, 1. točka, Predlog rebalansa proračuna Republike Slovenije za leto 2020. Iz dosedanje razprave si upam sklepati, da nekako presega. Dejstvo je, da do konca leta smo zgolj tri mesece in toliko. Jaz se strinjam, da je obilica odprtih vprašanj, ki se tako ali drugače navezujejo na to problematiko nasploh celega pravosodja, investicije in podobno, ampak mi se pogovarjamo o proračunu za letošnje leto. </font><br/>
<font size="4">	Uvodoma moram priznati, da kar se tiče zmanjšanja, če smo zelo objektivni, določenih sredstev na področju pravosodja, kot je državni sekretar že uvodoma omenil, preprosto ne smemo – in mislim, da od dosedanjih razpravljavcev se nobeden ni dotaknil razloga, zakaj se posamezne postavke zmanjšujejo. Dejstvo je, da je ena od ključnih zadev prav gotovo tudi najemnina za pravosodne organe. In tu se ne smemo slepiti poslanci, ena od ključnih zadev je, da se še vedno ne odvijajo nobene aktivnosti, vezane na sodne postopke glede izbrisanih podrejenih obveznic. Vemo, da je bil zakon sprejet, ki je zdaj na Ustavnem sodišču v presoji, in se nekako vse te aktivnosti naj bi odvijale v Mariboru in cel kup drugih logističnih zadev, ki so potrebne, da bi sodišče lahko konkretno to zadevo tako ali drugače izvajalo. Samo tega sem se v tej zadevi dotaknil sam. </font><br/>
<font size="4">	Zelo pozdravljam, da je povečanje na področju Uprave za izvajanje kazenskih sankcij. Dejstvo je, da določene zadeve so sprejemljive, in menim, da je resorno ministrstvo skupaj z deležniki, kar se tiče predloga tega </font><br/>
<br/>
<b><font size="4">7. TRAK: (SB) – 9.30</font></b><br/>
<br/>
<font size="4">	(nadaljevanje) popravka proračuna bilo kooperativno in kolikor je meni znano ni bilo nobenih nekih bistvenih nasprotovanj ali zadržkov na strani konkretnih nosilcev iz naslova teh deležnikov. Tako, da bi vseeno predsednik prosil v nadaljnji razpravi, da se naj nekako člani odbora omejijo na točko dnevnega reda. Hvala lepa.</font><br/>
<br/>
<b><font size="4">	PREDSEDNIK BLAŽ PAVLIN:</font></b><font size="4"> Hvala. </font><br/>
<font size="4">	Naslednja ima besedo Mateja Udovč. </font><br/>
<br/>
<b><font size="4">	MATEJA UDOVČ (PS SMC):</font></b><font size="4"> Hvala lepa, predsedujoči za besedo. Spoštovani predstavniki ministrstva, kolegice in kolegi, lep dober dan!</font><br/>
<font size="4">	Na Ministrstvu za pravosodje vodite projekt hiše za otroke po modelu barn hause v Sloveniji, gre za en prioritetni projekt, saj se dotika področja boja proti spolnim zlorabam otrok in nasilju nad otroki. Ker gre za resnično velik korak naprej v naši družbi, me zanima ali je dotični projekt še vedno na prioritetni listi ministrstva glede na situacijo v kateri smo se znašali v letošnjem letu zaradi epidemije COVID-19, me zanima tudi kako so sedaj zagotovljena finančna sredstva v proračunu za projekt hiše za otroke. Saj verjamem, da je to eden tistih projektov, ki nikakor ne bi smel zamreti. Hvala lepa za odgovore.</font><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Hvala. Ker nimam drugih prijavljenih bom dal še besedo poslanki Maši Kociper, potem pa bi dal predstavnikom Ministrstva za pravosodje možnost, da odgovorijo na vprašanja poslancev. Izvolite. </font><br/>
<br/>
<b><font size="4">	MAŠA KOCIPER (PS SAB):</font></b><font size="4"> Hvala lepa. Jaz bom vseeno začela to razpravo in tudi razpravo na vsakem drugem odboru, s tem, da bom povedala, da se zadolževanje pod to vlado, zadolževanje države povečuje za 7 milijard in pol, kar pomeni, da bo v letu 2020 dolg države najvišji doslej, prav tako pa bo primanjkljaj državnega proračuna zelo visok 4,2 milijardi. Vsi vemo, da so okoliščine posebne in tako naprej, ampak povem, da je to največja zadolžitev v zgodovini Slovenije in povem to zato, ker v nekih drugih časih, ko je bilo tudi treba se nekoliko več zadolžiti, da se je reševalo gospodarstvo, je sedaj vladajoča stranka, stranka SDS pravzaprav se metala po tleh in delala strašen halog zaradi tega zadolževanja kako je to nedopustno, kako je to preveč, kako je to oh in sploh, delali so grafe, risali, kazali in tako naprej. Zdaj imamo rekordno zadolžitev, rekordni primanjkljaj in seveda vprašanje je kaj bo posledica take situacije. V primeru vlade Alenke Bratušek, ko so bili sprejeti neki ukrepi za sanacij bank, je pravzaprav takoj po sprejetju teh ukrepov prišlo do zvišanja gospodarske rasti, takoj praktično in ta gospodarska rast je trajala potem še mnoga leta vse do zdaj do te krize. V stranki SAB se sprašujemo ali bo tudi ta ogromna zadolžitev pripeljala do tega, da bo situacija kmalu boljša, zlasti situacija na področju gospodarstva in pa položaja ljudi, ki naj bi se jih s tem denarjem reševalo. To je za začetek.</font><br/>
<font size="4">	Kar se tiče področja o katerem danes govorimo so kolegi praktično se dotaknili vseh stvari, ki sem se jih mislila tudi jaz, jaz bom vseeno vprašala eno zadevo. In sicer, na moj predlog in ob prijazni podpori kolegov v tem odboru je Odbor za pravosodje na 5. redni seji, to je bilo 6. 2. 2019, sprejel sklep, da naj Ministrstvo za pravosodje preuči upravičenost višine načrtovanih sredstev za gradnjo moškega zapora v Dobrunjah in širitev in adaptacijo ženskega zapora na Igu in pod bivšo Vlado in pod bivšo ministrico se je ta sklep izvrševal, o njem se je tudi poročalo, tak je bil tudi sklep odbora in že takrat v teh začetnih fazah je prišlo do znatnih, znatnih večmilijonskih, več </font><br/>
<br/>
<b><font size="4">8. TRAK: (TB) – 9.35</font></b><br/>
<br/>
<font size="4">	(nadaljevanje) milijonskih, več deset milijonskih prihrankov na tem projektu. </font><br/>
<font size="4">Zanima me, če me lahko kolegi z ministrstva – gospodje in gospe z ministrstva – odgovorijo, ali se ta sklep še izvršuje naprej, kajti, racionalizacije so možne in potrebne na vsakem koraku in kdaj nameravajo ta Državni zbor ponovno obvestit o tem natančneje, kaj se dogaja in kako se ta sklep realizira v praksi. To je prva stvar.</font><br/>
<font size="4">Druga stvar je, kar je bilo že omenjeno glede področja izvrševanja kazenskih sankcij. Seveda, glede na krizo, nekatere stvari grejo naprej, ampak, prav mene, posebej, pa zanimajo pravosodni policisti, ne samo to, kar je bilo že omenjeno, se pravi, za zagotavljanje delovanja na področju izvrševanja kazenskih sankcij, ampak tudi to, kar je bil velik problem zadnja leta, ko se velike – ne velike, vse – kazenske zadeve niso mogle izvrševat po načrtu, zato ker enostavno ni bilo dovolj pravosodnih policistov, ki bi pripeljali pripornike na licu mesta, se pravi na sodišče, kjer je bila obravnava razpisana. To povzroča enormno škodo, kajti razprave in obravnave so razpisane za več mesecev naprej. Dvorane so za kazenske zadeve rezervirane 4, 5 ur, tudi včasih celi dan. Če se pripornika ne pripelje, iz razlogov, ker pač nimamo dovolj kadra, potem seveda te obravnave ni, ker ni terminov, se razpiše šele čez par mesecev in tako naprej in v kazenskih zadevah to seveda to pomeni tudi zastaranje. Če smo že zadnjič govorili o zavrženih in zastaranih in tako naprej. Tako da, zanima me, ali je tudi za te tri mesece, konec koncev, ampak gre za filozofijo ministrstva pod novim vodstvom, poskrbljeno tudi za to vprašanje.</font><br/>
<font size="4">Potem, dalje. Jaz sem bila leta in leta zaposlena na Okrožnem sodišču v Ljubljani in vsako leto znova, tukaj opozarjamo na veliko prostorsko stisko tega največjega prvostopenjskega sodišča, ki deluje tudi na najetih lokacijah. Zdaj, če sem prav razumela, se tudi stroški najema zmanjšajo, ampak, nisem čisto razumela, na katerem področju in zanima me, kaj je z to zadevo glede Okrožnega sodišča v Ljubljani in pa to, kar je omenila kolegica Hot, to kar sem jaz tudi že večkrat razpravljala - leta in leta se pogovarjamo o tem, da bi se naj začela gradnja nove stavbe za sodišče, ali za okrožno ali bo več sodišč noter, skratka, sodne stavbe, in kljub temu, da takoj govorimo o rebalansu, bi nekatere aktivnosti, verjetno v manjših zneskih, ampak aktivnosti, ki bi nakazovale na to, da se projekt vendarle bo začel, morale že steči in me zanima, kaj se dela na tem področju in če so tudi že zdaj kakšna sredstva v tem smislu predvidena.</font><br/>
<font size="4">Kolega Baković me je pa spomnil, ja, na Študijski center za narodno spravo. V trenutkih, ko imamo res krizno situacijo, ko imamo enormno povečane stroške za delovanje vseh državnih organov, še posebej sodišč, ker bojo prav tako mogli poskrbet za distanco, za razkuževanje, za razmake na obravnavah in tako naprej. Skratka, veliki stroški, povezani s tem, veliki stroški povezani so tudi z izpadom sodnega poslovanja, imamo mi še naprej nek Študijski center za narodno spravo, očitno samo zato, da zagotavljamo dobro plačano delovno mestu direktorici, ki je v družinskem razmerju z vodilnimi člani ene od strank in to je pa res, kajne – Predrag me je spomnil – ene svoje vrste absurd, kajne, da ima ta Vlada še naprej toliko sredstev za center za narodno spravo, dela pa, ravno obratno, kot je narodna sprava. Znova deli in razdeljuje državljane naše države.</font><br/>
<font size="4">Tako da zanima me no, gospodje z ministrstva, če to pod vas spada, verjetno ste tudi vi imeli pri sami razdelitvi kaj za reči, kakšni so argumenti, da se ta center še naprej vzdržuje in zagotavlja denar zanj.</font><br/>
<font size="4">Toliko od mene. Hvala.</font><br/>
<br/>
<b><font size="4">PREDSEDNIK BLAŽ PAVLIN: </font></b><font size="4">Hvala.</font><br/>
<font size="4">Sedaj pa dajem besedo državnemu sekretarju na Ministrstvu za pravosodje, za dodatno pojasnilo oziroma odgovore na vprašanja poslank in poslancev.</font><br/>
<font size="4">Izvolite.</font><br/>
<br/>
<b><font size="4">ZLATKO RATEJ: </font></b><font size="4">Hvala za besedo.</font><br/>
<font size="4">Najprej bi rad povedal, da Urad za probacijo uživa</font><br/>
<br/>
<b><font size="4">9. TRAK: (DAG) – 9.40</font></b><br/>
<br/>
<b><font size="4">	</font></b><font size="4">(nadaljevanje) veliko pozornost s strani Ministrstva za pravosodje. Menimo, da predstavlja svetilnik, ki kaže na pravo pot, in ima zato zelo pomembno vlogo. Naj omenim, da se sredstva, namenjena probaciji, ne zmanjšujejo, ampak se bolj prilagajajo situaciji. Vzroki za znižanja so zaradi tega, ker dodatne kvote še niso bile porabljene, ker še ni dodatnih kvot za zaposlitve in so zato posledično tudi nižji stroški v tem letu. Na investicijah pa so znižanja predvidena, ker ni bil izveden nakup vozil. </font><br/>
<font size="4">	Kar se tiče dela v splošno korist, pa so bile izravnave predvidene zato, ker je v tem času bolezni covid-19 bilo manjše število izvajanja dela v splošno korist. </font><br/>
<font size="4">	Poseben položaj ima tudi Urad za izvajanje kazenskih sankcij. Tam predvidevamo zvišanje števila zaposlenih v prihajajočem letu. Kar se tiče izpostavljene problematike glede števila pravosodnih policistov za zagotavljanje oseb v postopkih, glede prevoza na naroke, pa izpostavljamo tudi dodatne rešitve, ki so predvidene s tem, da sodišča izvajajo tudi avdio-video konference. Mi smo zagotovili tudi posebne sisteme in jih namestili v posameznih zavodih. </font><br/>
<font size="4">	Morda za kakšno dodatno informacijo pojasni še Lilijana Kodrič. </font><br/>
<br/>
<font size="4">	</font><b><font size="4">PREDSEDNIK BLAŽ PAVLIN: </font></b><font size="4">Izvolite.</font><br/>
<br/>
<font size="4">	</font><b><font size="4">LILIJANA KODRIČ: </font></b><font size="4">Najlepša hvala za besedo. </font><br/>
<font size="4">	Sem Lilijana Kodrič, v.d. generalne sekretarke na Ministrstvu za pravosodje. Pa se bom poskušala tudi jaz dotakniti generalno zadev, ki ste jih odpirali, spoštovani poslanci. </font><br/>
<font size="4">	Izpostavljeno je bilo znižanje sredstev na programu urejanja sistema in podporne dejavnosti na področju pravosodja. Gre za znižanje, ki se v enem delu nanaša predvsem na znižanje najemnin, kar je bilo že v začetku pojasnjeno, predvsem zaradi tega, ker določeni postopki še niso bili izvedeni, ker temu ni sledila zakonodaja oziroma je zraven posegel tudi covid. Poleg tega pa so določena znižanja bila tudi na investicijskih postavkah, pri čemer moram pojasniti, da je logika tega investicijskega cikla takšna, da je bilo letošnje leto v vsakem primeru ob načrtovanju namenjeno pridobivanju projektnih dokumentacij, naslednje leto pa bo zopet namenjeno gradnji. Tako, če se dotaknem, recimo, problematike invalidov, ministrstvu je to eden izmed prioritetnih fokusov. Tako je ravno  zdaj v teku pridobivanje gradbenega dovoljenja za dvigala v Celju in Kranju. Imamo pridobljeno gradbeno dovoljenje za celostno prenovo sodne stavbe v Brežicah, kjer se del tudi nanaša na vgradnjo dvigala. Tako računamo, da bomo v prihodnjem letu, seveda ob ustreznih sredstvih, zagotovo nadaljevali s prilagajanjem sodnih stavb dostopnosti gibalno oviranim osebam. </font><br/>
<font size="4">	Bilo je izpostavljeno tudi znižanje sredstev na mednarodnem sodelovanju. To nikakor ne pomeni, da smo mi okrnili področje mednarodnega sodelovanja, res je to samo kot posledica zmanjšanja porabe na postavkah, ki so namenjene plačilu potnih stroškov, dnevnic, raznih mednarodnih dogodkov, ki bi se naj dogajali v državi, ker se je poslovanje preneslo na AVK sisteme, in domnevamo, da bo tako tudi tekom predsedovanja Republike Slovenije Svetu EU. </font><br/>
<font size="4">	Izpostavljena je bila nova sodna stavba. Tudi to je za Ministrstvo za pravosodje še vedno prioritetni projekt. Mi tega projekta nikakor nismo zanemarili. Delamo v okviru zmožnosti načrtovanega proračuna. Še v letošnjem letu je predvidena priprava projektne naloge </font><br/>
<br/>
<b><font size="4">10. TRAK: (NB) – 9.45</font></b><br/>
<br/>
<font size="4">	(Nadaljevanje) za prostorsko umestitev. Za ta del imamo še vedno načrtovana sredstva in jih nismo zmanjševali. Računamo, da bomo ob ustreznem finančnem načrtovanju zadeve peljali tudi naprej v naslednjem letu ali bo to arhitekturni natečaj v kolikor bo potreben ali bomo šli kar v tender za pridobitev projektne dokumentacije. Je pa to eden izmed projektov, ki bi jih želeli financirati iz RRF oziroma sklada za obnovo in okrevanje. V nadaljevanju je bilo še izpostavljeno seveda naši zapori, naša dva glavna projekta. Tukaj zadeve res tečejo. Tudi tukaj želimo financirati obje investiciji v kolikor bosta pripoznani z RRF. Trenutno na Igu, kot je že bilo izpostavljeno, potekajo arheološka izkopavanja. Računamo, da bomo pridobili gradbeno dovoljenje zelo kmalu, vsaj do konca leta. Enako upamo na Dobrunjah. Bilo je izpostavljeno ali se racionalizacija izvršuje, da pazimo na to ves čas. Glavna racionalizacija kjer pa računamo, da bodo prihranki glede na ocenjene vrednosti, bo pa pač javno naročilo tender kjer bomo videli kakšna bo konkurenca, kaj bomo lahko tam naredili na ceni s pogajanji, predvidevamo pa, da bo javno naročilo za / nerazumljivo/ Ig v prvi polovici leta 2021, javno naročilo / nerazumljivo/ na Dobrunjah pa nekje sredi leta oziroma proti koncu leta 2021. Izpostavljeno je bilo tudi znižanje sredstev za Ursiks, za plače. Moram povedati, da mi dvigujemo plačno postavko, ker računamo, da bomo uspeli dvigniti tudi kadrovski načrt. Vprašanje se je nanašalo tudi na JZPN Dobrunjah. To smo že razlagali, pa mogoče še ponovno. Po zakonodaji smo dolžni izvesti predhodni postopek za javno zasebno partnerstvo in temu se ne moremo izogniti ne  glede na naša stališča ali je javno zasebno partnerstvo tam mogoče ali ni možno. Bila je izpostavljena še hiša za otroke. Tudi ta del je eden izmed prioritetnih projektov ministrstva. Trenutno financiramo ta projekt iz treh virov, iz norveškega finančnega mehanizma in promisa, tako da v teku je zakon, priprava zakona ki je bil v usklajevanju in to bo potem podlaga za nadaljnje vodenje projekta. Pridobili smo pa tudi, že locirali lokacijo kjer bi naj hiša za otroke, pilotni projekt delovala, tako da smo iz Ministrstva za javno upravo že prevzeli pravico upravljanja za ta namen. To pa mislim, da je na kratko vse. </font><br/>
<font size="4">	Hvala. </font><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Hvala. </font><br/>
<font size="4">	Besedo je želel še poslanec Franc Breznik. Izvolite. </font><br/>
<br/>
<b><font size="4">	FRANC BREZNIK (PS SDS):</font></b><font size="4"> Torej, najlepša hvala. Spoštovane kolegice in kolegi, spoštovani predstavniki Ministrstva za pravosodje! </font><br/>
<font size="4">	Torej pred nami je Predlog rebalansa državnega proračuna za leto 2020, ki je seveda kot vemo, kot mislim, da se vsi strinjamo, izredno nujen, potreben. Torej tisto kar je dejstvo je, da so odhodki iz sprejetega proračuna 2020 višji za približno 3 milijarde evrov. Tudi to ugotavljamo. Načrtovane so skupne višine torej 13,4 milijarde evrov. Tisto kar je pa pomembno poudariti ob tem, da nekateri govorite kot da so ti odhodki bili kar tako, ta denar vržen v zrak, pa je treba vseeno povedati nekaj zadev predvsem na nekatere trditve gospe Kociper pred mano, zakaj je Janševa Vlada sedaj popolnoma drugače deluje kot je leta 2012. </font><br/>
<font size="4">	Če se vrnemo v letu 2012, vsaj tisti, ki so vsaj malo imeli kdaj kakršenkoli stik z ekonomijo ali pa makroekonomijo ali pa s teorijami, makroekonomskimi zadevami, veste da je 21. avgusta 2020, boniteta agencije DBRS morningstar potrdila bonitetno oceno Republike Slovenije v A, kar je torej visoka in izredno stabilna</font><br/>
<font size="4"> </font><br/>
<b><font size="4">11. TRAK: (SB) – 9.50</font></b><br/>
<br/>
<font size="4">	(nadaljevanje) ocena. Leta 2012 je naša bonitetna ocena bila, imenovali so nas celo smeti, torej bili smo v državah, v katerih so nas imenovali smeti in pri nas so gorele tri rdeče luči dobesedno, šlo je za visoko tvegane države. Pribitki na slovenske obveznice so se gibale vsaj v evrskem območju približno skoraj 7 %, zdaj v državi, ki nima visoke dodane vrednosti, predvsem v svojih izdelkih razen redkih izjem, redkih nišnih manjših podjetij, pomeni to začaran krog spirale. Kaj je delala Janševa vlada 2012? Kaj se ti zadolžuješ za 7 % obrestno mero, ko se država zadolžuje za 7 % obrestno mero? Spoštovani kolegi in kolegice, se mora vedno vprašati takrat ali je možno dolg jemati še več, torej pri 7 % obrestni meri ali lahko kje varčuje vsaj v sektorju države. Začeli smo pri poslanskih plačah, pri samih sebi, pri funkcionarskih plačah, ki se vse do danes niso nikoli spremenile, o tem javnost nikoli ni bila obveščena, seveda smo mi vedno pod udarom, da imamo visoke plače in tudi sodniki in vsi ostali, ne bom se / nerazumljivo/ in seveda smo naredili neke reze. Zanimivo je, da kasnejša vlada Alenke Bratušek ne še kasnejše, večinoma, ti si ukrepal tudi v zloglasnem ZUJF, skoraj niso odpravile, vsaj v tistih prvih treh, štirih letih, kasneje so se tudi zadeve sprostile. Govoriti nekdo v imenu Alenke Bratušek, ki je nadkapitalizirala banke, ponavljam, izraz termin, nadkapitalizacija za približno dve milijardi, kjer si je sposodil nekdo denar in kasneje mi je kot predsednica vlade rekla, da lahko ta denar, seveda, če je bil preveč ga vrne nazaj v proračun, sem jo vprašal, če ve kaj pomeni se zadolžiti za 2 milijardi dodatno in koliko pomeni 3, 4 % na 2 milijardi kolikor je bila razlika v obrestni meri v desetih letih koliko je to približno škode bilo povzročene samo s tem. Da ne govorim o vseh tožbah podrejencev in vsega ostalega kar se dogaja, pa ne bom zašel pri tem, ker smo pri rebalansu, ampak želim povedati v tem trenutku v COVID-u se Vlada ukvarja in pomaga ljudem zaradi tega, ker si niso sami krivi, pomaga obvladovati, da ostanejo delovna mesta, lahko bi rekel, da so podjetja aktivna, da so določeni sektorji bili, lahko bi rekel, v določenem sektorju je bila povzročena izredna škoda in z določenimi ukrepi, ker gre prvo za reševanje življenja in zdravje ljudi, seveda po drugi strani poskuša balansirati ta Vlada, nenazadnje tudi to, da gospodarstvo ostane kolikor toliko v dobri kondiciji. To je cela politika, ki se obrača in nenazadnje tako delujejo tudi države okoli nas in padec gospodarske rasti ali pa tudi razkorak v proračunu tudi v državah okoli nas, lahko bi rekel, da je še v velikih težavah, večjih kot je v Republiki Sloveniji. Tisto, kar je obetajoče in kaj lahko nekako optimistično zremo v prihodnost je, da so obeti za drugo leto ugodni, torej vsi pričakujejo, da bo slovensko gospodarstvo, ki je v dobri kondiciji, tudi nenazadnje so zasebna manjša podjetja izredno malo zadolžena, imajo rezerve, niso približno v takšnem stanju kot so bila tam konec leta 2011, tudi banke imajo zadosti kapitala, ob dejstvu, da se Vlada ukvarja predvsem tudi s tistimi področjem, ki je izredno problematično, to je debirokratizacija te države s pomočjo digitalizacije, marsikdaj bi v katerem, če bi gledali proračunske postavke tudi na nekih proračunskih postavkah, kjer je denarja manj, se je treba zavedati, da poteka neki proces digitalizacije že nad ministrstvom, pa ne trdim, da dela pod to vlado, lahko rečem, da se je tudi pod prejšnjo vlado začelo, imamo tukaj bivšega ministra za javno upravo, pa stalno smo kdaj kritični, mislim, da so tudi oni kaj začeli, nikoli se ne rabimo tolči po prstih, ampak tudi na določenih postavkah potekajo, določene postavke, poglejte, se bodo spreminjale, ampak na področju pravosodja poglejte tudi ko bo jaz upam spet neka stabilnost, pa bom zdaj kar povedal nekaj kar marsikdaj sem kritičen kateri sodnik ali pa moji kolegi, nikoli pa nisem kazal kar po / nerazumljivo/, da so vsi sodniki slabi, pa tudi mislim, da bodo mogli tudi pogledati tiste najboljše ali pa najvišje sodniške funkcije in tudi njihove plače, ki so glede na konkurenco, če gledamo koliko jih odhaja med odvetnike, med boljše plačane poklice v pravosodju, bomo tudi enkrat mogli tu roke dvigniti, pa tudi tem ljudem popraviti plače. </font><br/>
<br/>
<b><font size="4">12. TRAK: (DAG) – 9.55</font></b><br/>
<br/>
<b><font size="4">	</font></b><font size="4">(nadaljevanje) Tudi ta čas bo prišel. Jaz bom med prvimi, ki bomo trudili, da bodo sodniki dobili glede na visoko intelektualno delo, tudi glede na udarce, ki so marsikdaj tudi s strani politike, javnosti in vseh ostalih, da dobijo ustrezne plače, tako kot ostali funkcionarji. </font><br/>
<font size="4">	Na drugi strani, glejte, spoštovani kolegi, pa tudi na področju pravosodja mora in bo potekala digitalizacija. Nenazadnje, umetna inteligenca prevzema celo vrsto zadev, marsikateri strokovni sodelavec ne bo več potreben, tudi na sodiščih, marsikatero pravno prakso bo dobesedno umetna inteligenca pripravila za sodnika, da bo lahko nekako sodil ugodno, da se bo manj ukvarjal z iskanjem podatkov, iskanjem preteklih sodb, iskanjem sodne prakse. S tem bo sodna praksa bolj eksistentna, bolj bo enotna, manj bo po vsej verjetnosti tudi nekih začetih sodnih postopkov, govorim predvsem o civilnih zadevah in pravdah, kjer se bo vzpostavil nek red. Tu si obetam kot strokovnjak na področju digitalizacije, nekaj let sem delal na tem, imam nek optimističen pogled. Želim si in upam, da ko stabiliziramo sistem - in tu apeliram na vse nas, nenazadnje se tiče usode vseh nas -, da se bo ta postopek začel. Jaz mislim, da do zdaj, moram reči, dostikrat govorimo o tem postopku, ampak ravno debirokratizacija lahko poteka skozi digitalizacijo in olajša delo. Ljudje, ki so na visokih funkcijah tudi v državi,  javni upravi, mislim, da morajo biti dobro plačani, ampak marsikatero delovno mesto, ki ni tako intelektualno, se bo ukinilo. To je tipičen proces, ki poteka, ki bo potekal, in tega se moramo zavedati vsi, od prvega do zadnjega. Po vsej verjetnosti bomo doživeli, evo, točno tudi v teh dneh – upam in želim kolegom, ki so trenutno v karanteni, iz stranke LMŠ, da preživijo, da ozdravijo; ne želim se norčevati iz tega, ker sem lahko jaz jutri na tem. Ampak prvič bo potekalo, kot zgleda, digitalno glasovanje in ta proces se bo tudi v Državnem zboru moral vzpostaviti. Torej, covid je tudi procese digitalizacije, lahko bi rekel, izredno pospešil. Še sam, kar sem razlagal lansko leto v Državnem zboru, kar sem napovedoval za tri leta, se v bistvu to dogaja že danes ali pa se mora zgoditi v naslednjih mesecih. </font><br/>
<font size="4">	Tako, spoštovani kolegi, ko gledamo ta predlog rebalansa proračuna Republike Slovenije za leto 2020 na področju pravosodja, lahko ugotovimo, da se drastično ne spreminja, da se spreminjajo malenkostno nekatere postavke, ki se spreminjajo iz proračuna v proračun, glede na določene investicije. Ob koncu bi rad povedal, da sem zelo vesel, marsikdaj sem izpostavil tudi problematiko invalidov, dostopnost invalidov, ne samo do sodišč, ampak tudi do volišč. In mislim, da smo tu dobili danes tudi nekaj direktnih odgovorov, kako potekajo ti procesi, te investicije tudi na slovenskih sodiščih. In se zahvaljujem predstavniku Ministrstva za pravosodje in za finance, da ste na to odgovorili. </font><br/>
<font size="4">	Toliko z moje strani. Najlepša hvala.</font><br/>
<br/>
<font size="4">	</font><b><font size="4">PREDSEDNIK BLAŽ PAVLIN: </font></b><font size="4">Hvala tudi vam. Kakšnega vprašanja nisem zasledil Ministrstvu za pravosodje. 	</font><br/>
<font size="4">	Morda želi besedo še kdo od članic in članov odbora? Ugotavljam, da ne, zato zaključujem razpravo.</font><br/>
<font size="4">	Ugotavljam, da se je Odbor za pravosodje seznanil s Predlogom rebalansa proračuna Republike Slovenije za leto 2020. </font><br/>
<font size="4">	S tem zaključujem obravnavo predloga rebalansa proračuna. </font><br/>
<font size="4">	Odbor bo pripravil mnenje, ki ga bo poslal Odboru za finance kot matičnemu delovnemu telesu. Pri obravnavi predloga rebalansa proračuna na seji matičnega delovnega telesa bo kot predstavnik </font><br/>
<font size="4">Odbora za pravosodje sodeloval – predlagam – član odbora Jure Ferjan, ki je istočasno tudi član Odbora za finance. Ugotavljam, da temu predlogu ne nasprotujete. </font><br/>
<br/>
<font size="4">	S tem zaključujem to točko dnevnega reda in današnjo sejo Odbora za pravosodje. Članice in člane odbora pa prosim, da tu ostanete še pet minut. Hvala.</font><br/>
<br/>
<b><font size="4">Seja se je končala 9. septembra 2020 ob 10.00. </font></b>
</root>