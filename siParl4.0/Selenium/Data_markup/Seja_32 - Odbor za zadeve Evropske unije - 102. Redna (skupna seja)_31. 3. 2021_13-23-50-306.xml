<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA<br/>
DRŽAVNI ZBOR<br/>
ODBOR ZA ZADEVE EVROPSKE UNIJE</font></b>
</p><p><b><font size="4">102. seja<br/>
<br/>
(31. marec 2021)</font></b></p></div><br/>
<b><font size="4"><br/>
Sejo je vodil mag. Marko Pogačnik, predsednik Odbora za zadeve Evropske unije. </font></b>
<p><b><font size="4">Seja se je začela ob 9. uri. </font></b>
</p><p>
</p><p><b><font size="4">PREDSEDNIK MAG. MARKO POGAČNIK:</font></b><font size="4"> Spoštovane kolegice in kolegi. Začenjam 102. sejo Odbora za zadeve Evropske unije. </font><br/>
<font size="4">Obveščam vas, da so zadržani in da se seje ne morejo udeležiti naslednji poslanci: gospod Zmago Jelinčič, dr. Trček in mag. Koprivc. </font><br/>
<font size="4">Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Slovenije, Kabinet predsednika Vlade ter predstavniki Vlade in Državnega sveta. Vse navzoče lepo pozdravljam. </font><br/>
<font size="4">Prehajam na določitev dnevnega reda seje Odbora. S sklicem seje ste prejeli dnevni red seje. Ker v poslovniškem roku nisem prejel predlogov za njegovo spremembo je določen takšen dnevni red seje kot ste ga prejeli s sklicem. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA - PREDLOG STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O SPREMEMBI OKVIRNEGA SKLEPA SVETA 2002/465/PNZ V ZVEZI Z NJEGOVO USKLADITVIJO S PRAVILI EU O VARSTVU OSEBNIH PODATKOV. </font></b><font size="4">G</font><font size="4" color="#2F2F2F">radivo k 1. in 2. točki smo prejeli od Vlade 18. marca 2021 na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je 2. 4. Gradivo k omenjenima točkama je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu Odboru in Odboru za pravosodje kot matičnemu delovnemu telesu. Slednji ga je obravnaval na 28. nujni seji, 24. marca in prejel mnenje, ki smo jih prejeli. Naprošam državnega sekretarja na Ministrstvu za pravosodje gospoda Matica Zupana, da nam predstavi predlog direktive in zlasti predlog stališča Republike Slovenije. Glede na to, da sta 1. in 2. točka vsebinsko zelo povezani predlagam in pa s soglasjem državnega sekretarja, da državni sekretar obadva predloga direktiv oziroma predloge stališč Republike Slovenije predstavi hkrati. Spoštovani državni sekretar, beseda je vaša. </font><br/>
<br/>
<b><font size="4" color="#2F2F2F">MATIC ZUPAN: </font></b><font size="4">Spoštovani predsednik, hvala za besedo.</font><br/>
<font size="4">Gre za dva predloga direktiv, ki sta namenjena uskladitvi okvirnega sklepa o skupnih preiskovalnih skupinah in pa direktiv o evropskem preiskovalnem nalogu s pravili Evropske unije o varstvu osebnih podatkov. Direktiva o kazenskem pregonu iz leta 2016 je namreč določila enotna pravila za domačo in čezmejno obdelavo osebnih podatkov v predkazenskih in kazenskih postopkih in pa pri izvrševanju kazenskih sankcij. Pravni akti s teh področij, ki so bili sprejeti pred to direktivo so vsebovali posebna pravila glede varstva osebnih podatkov, zato je treba ta pravila zdaj uskladiti z določili direktive o kazenskem pregonu. Evropska komisija je junija lansko leto izdelala sporočilo z naslovom nadaljnji koraki pri usklajevanju pravnega reda nekdanjega tretjega stebra s pravili o varstvu osebnih podatkov, v katerem je tudi določila časovni razpored za pripravo uskladitev pravil. V skladu s tem načrtom je pripravila tudi dva predloga teh obravnavanih aktov, ki sta danes pred vami. </font><br/>
<font size="4">Prvič, predlagana sprememba okvirnega sklepa o skupnih preiskovalnih skupinah oziroma enotah omejuje obdelavo osebnih podatkov, ki jih zberejo te skupine na tiste namene, ki so skladni z določbami direktive o kazenskem pregonu. Zdaj v tem delu besedilo predloga v Svetu EU še ni bilo v celoti usklajeno, ker so nekatere države članice predlagale drugačno tehniko prilagoditve pravil, in sicer namesto krčenja dopustnih namenov obdelave podatkov so predlagali dopolnitev obstoječega besedila s sklicevanjem na omejitve iz direktiv o kazenskem pregonu. Tak pristop po našem mnenju ne posega v osnovni namen sprememb akta, saj enako kot izhodiščni predlog vodi v zagotavljanje skladnosti ureditve varstva osebnih podatkov z direktivo o kazenskem pregonu. Drugi predlog za spremembo direktive v evropskem preiskovalnem nalogu pa odpravlja eno nejasnost glede obdelave osebnih podatkov v zvezi z evropskimi preiskovalnimi nalogami v okviru nekazenskih postopkov. V takih primerih se namreč kot pravna podlaga za obdelavo podatkov uporablja splošna uredba o varstvu podatkov, ki jo poznate pod kratico GDPR in ne direktiva o kazenskem pregonu. Oba predloga sta torej namenjena zagotavljanju medsebojne skladnosti pravil EU kot to zahteva direktiva o kazenskem pregonu. Taka uskladitev zagotavlja višjo stopnjo pravne varnosti in izboljša varstvo osebnih podatkov ob sočasni ohranitvi visoke učinkovitosti instrumentov sodelovanja na področju odkrivanja in pregona kaznivih dejanj. Republika Slovenija v predlogu stališčih oba predloga pozdravlja. Hvala. </font><br/>
<br/>
<b><font size="4">2. TRAK: (MK) – 9.05</font></b><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za to predstavitev. Na 61. seji, 30. 3. je gradivo k 1. in 2. točki obravnavala tudi Komisija Državnega sveta za mednarodne odnose in evropske zadeve ter sprejela mnenja, ki smo jih prejeli. Odpiram razpravo poslank in poslancev. Jaz predlagam, da glede na to, da smo naredili izjemo tudi pri predstavitvi s strani državnega sekretarja, da opravimo razpravo hkrati tako za 1. kot za 2. točko. Glede na to, da interesa za razpravo ni, dajem na glasovanje Predlog stališča Republike Slovenije </font><font size="4" color="#2F2F2F">do predloga direktive, ki se glasi: Republika Slovenija pozdravlja in podpira predlog Direktive Evropskega parlamenta in Sveta o spremembi okvirnega sklepa Sveta 2002/465/PNZ v zvezi z njegovo uskladitvijo s pravili Evropske unije o varstvu podatkov ker zagotavlja skladnost okvirnega sklepa z določbami direktive o kazenskem pregonu in s tem višja stopnja pravne varnosti ter varstvo osebnih podatkov v Evropski uniji. Prosim za glasovanje. Glasovanje se je začelo.</font><br/>
<font size="4" color="#2F2F2F">Kdo je za? (8 članov.) Kdo je proti? (Nihče.)</font><br/>
<font size="4" color="#2F2F2F">S tem ugotavljam, da je bilo stališče sprejeto. </font><br/>
<font size="4" color="#2F2F2F">Končujemo 1. točko.</font><br/>
<br/>
<font size="4" color="#2F2F2F">In prehajamo na</font><b><font size="4" color="#2F2F2F"> 2. TOČKO DNEVNEGA REDA </font></b><font size="4" color="#2F2F2F">– in dajem na glasovanje Predlog stališča Republike Slovenije do predloga direktive, ki se glasi: Republika Slovenija pozdravlja in podpira predlog Direktive Evropskega parlamenta in Sveta o spremembi direktive 2014/41/EU v zvezi z njeno uskladitvijo s pravili Evropske unije o varstvu osebnih podatkov, kjer odpravljanje nejasnosti glede področja uporabe direktive in s tem višjo stopnjo pravne varnosti ter varstva osebnih podatkov v Evropski uniji. Začenjamo z glasovanjem. </font><br/>
<font size="4" color="#2F2F2F">Kdo je za? (7 članov.) Kdo je proti? (Nihče.)</font><br/>
<font size="4" color="#2F2F2F">S tem ugotavljam, da je stališče sprejeto. </font><br/>
<font size="4" color="#2F2F2F">S tem končujem 2. točko dnevnega reda in 102. sejo Odbora za zadeve Evropske unije. Vsem prisotnim pa želim vesele in mirne velikonočne praznike. </font><br/>
<br/>
<b><font size="4" color="#2F2F2F">Seja se je končala 31. marca 2021 ob 9.07.</font></b></p>
</root>