<root>
<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA </b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>85. seja </b><br/>
<br/>
<b>(13. november 2020) </b><br/>
</p></div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10.uri. </b><br/>
<br/>
<b>1.  TRAK: (SC) </b><br/>
<br/>
<b>	PREDSEDNIK IGOR ZORČIČ: </b>Spoštovane kolegice in kolegi!<br/>
 	Začenjam 85. sejo Kolegija. <br/>
	<br/>
	Prehajamo na <b>1. TOČKO DNEVNEGA REDA, TO JE PREDLOG ZA OBRAVNAVO PREDLOGA ZAKONA PO NUJNEM POSTOPKU. </b><br/>
<b>	</b>Gradivo ste prejeli s sklicem seje kolegija. Kolegij razpravlja in glasuje o predlogu Vlade, da Državni zbor po nujnem postopku obravnava Predlog zakona o interventnih ukrepih za omilitev posledic drugega vala epidemije Covid-19. <br/>
	Ali želi besedo predstavnik Vlade? <br/>
Gospod dr. Božo Predalič, imate besedo. <br/>
<br/>
<b>DR. BOŽO PREDALIČ: </b>Hvala lepa, gospod predsednik. <br/>
Vlada predlaga, da se navedeni zakon obravnava po nujnem postopku, zato da bi se preprečile in omilile škodljive in nepopravljive posledice za državo predvsem za slovensko gospodarstvo, kajti nujno potrebni ukrepi, ki omejujejo širjenje okužbe z virusom vplivajo tudi na gospodarstvo in ti ukrepi bodo pomagali gospodarstvu in seveda tudi posamezniku in da bodo to krizo lažje prebrodili in potem z čim boljšo kondicijo štartali v novi zakon, ko se ta kriza nekako, ko se okužbe umirijo in ustavijo, zato smatramo, da bi bilo treba po čim krajšem po nujnem postopku to zadevo obravnavati in sprejeti. <br/>
<br/>
<b>PREDSEDNIK IGOR ZORČIČ: </b>Hvala lepa. <br/>
Želi kdo razpravljati? Matej T. Vatovec. <br/>
<br/>
<b>DR. MATEJ TAŠNER VATOVEC (PS Levica): </b>Hvala, predsednik. <br/>
Gospod Predalič je rekel, da se pač predlaga nujni postopek, da se preprečijo nepopravljive posledice. Mislim, da je ta Vlada ta vlak zamudila že zdavnaj. Mislim, da je ta PKP še eden v nizu teh PKP, ki kažejo na nesposobnost. Nesposobnost opravljati s krizo in nesposobnost tudi pomagati gospodarstvu in sedaj to flikamo na neki način, ki pač očitno ne deluje. Tako kot ne delujejo ukrepi, ker so prepozni, ker prihajajo za časom in niso preventivni, ampak se delajo za nazaj in zato, potem ne delujejo. <br/>
Ob tem je še enkrat v nekem protikoronskem paketu kup stvari, ki niso povezani z epidemijo. Če govorimo o ukrepih na področju izobraževanja recimo podaljašanja roka za drugo akreditacijo univerz, ki gre eksplicitno na roko eni zasebni univerzi, novi univerzi in vemo tudi s kom je povezana, da ne govorimo o maturah. Spreminja se notri neke temeljne ureditve v Zakonu o urejanju trga dela, povečuje se kazni za protestnike in tako naprej. Skratka, celi kup nekih novih kukavičjih jajc, ki nimajo veze z opravljanjem epidemije in seveda na koncu ni pač notri nobene konkretne pomoči za ljudi. V Levici smo in v celotni opoziciji smo večkrat opozarjali, da je potrebno vključiti v te ukrepe neke stvari, ki bodo pomagale študentom, mlajšim ljudem, zaposlenim in tako naprej in še vedno nič. Šesti protikoronski paket in pač pomoči za ljudi še vedno ni. Tako da mi bomo proti temu nujnemu postopku, ker se nam zdi, da to pač loči za vse racionalne okvirje. <br/>
<br/>
<b>PREDSEDNIK IGOR ZORČIČ: </b>Hvala lepa. <br/>
Gospod Predalič, želite besedo? <br/>
<br/>
<b>DR. BOŽO PREDALIČ: </b>Spoštovani poslanec, zato če bom moral morda še kakšno besedo, potem reče bi vas le vprašal ali se vas prav razumel. Vi predlagate, da bi se ta zakon obravnaval torej po rednem postopku, ki bo trajal več mesecev? <br/>
<br/>
<b>PREDSEDNIK IGOR ZORČIČ</b>: Jaz sem tako razumel. <br/>
Kolega Vatovec. <br/>
<br/>
<b>DR. MATEJ TAŠNER VATOVEC (PS Levica)</b>: Spoštovani gospod Predalič tudi, če ta zakon ni sprejet ne bo nobene razlike. Pač vi ste zamudili vlak za to, da bi reševali to državo, to je bil moj predlog oziroma moja kritika. <br/>
<br/>
<b>PREDSEDNIK IGOR ZORČIČ</b>: Okej. Hvala lepa. <br/>
Še kdo? (Ne.) Zaključujem razpravo. <br/>
Na glasovanje dajem naslednji sklep: »Predlog Zakona o interventnih ukrepih za omilitev posledic drugega vala epidemije Covid-19 se obravnava po nujnem postopku.«<br/>
Kdo je za? (NSi, SDS, SNS, SD, SMC, Desus.) Kdo je proti? (Levica.) Kdo je vzdržan? (SAB, LMŠ.)<br/>
Ugotavljam, da je sklep sprejet.<br/>
<br/>
	Zaključujem to točko dnevnega reda. <br/>
<br/>
	Prehajamo na <b>2. TOČKO – DOGOVOR O SKLICU IZREDNE SEJE DRŽAVNEGA ZBORA. </b><br/>
<b>	</b>S sklicem seje kolegija ste kot gradivo k tej točki prejeli zahtevi za sklic izredne seje Državnega zbora in predlog sklepa o obstoju izrednih okoliščin ter sklicu in izvedbi 49. izredne seje Državnega zbora. Danes sem vam poslal novo besedilo predloga sklepa, v katerem je upoštevana včeraj sprejeta odločitev  <br/>
<br/>
<b>2. TRAK: (NB) – 10.05</b><br/>
<br/>
	(nadaljevanje): na seji matičnega delovnega telesa v zvezi s 1. točko. Ocenil sem namreč, da so trenutne epidemiološke razmere takšne, da bi zahtevano izredno sejo lahko opravili kot sejo na daljavo v skladno s 93.a členom Poslovnika Državnega zbora. Prosim, da se izjasnite glede predloga za izvedbo seje na daljavo. Podate predloge za morebitne spremembe oziroma dopolnitve predloge sklepov, v katerem bomo odločali po opravljeni razpravi. Če ta predlog ne bo sprejet, bo seja izvedena na običajen način. <br/>
	S sklicem seje sem predlagal, da se za navedene zadeve izvede samo ena izredna seja in sicer v sredo, 25. 11. 2020, z začetkom ob 10. uri. To je sicer dva dni po izteku roka iz prvega odstavka 58. člena Poslovnika zbora za izvedbo izredne seje sklicane na zahtevo skupine poslank in poslancev s prvo podpisanim dr. Matejem T. Vatovcem, za obravnavo Predloga zakona o dopolnitvah Zakona o šolski prehrane. Preden sem vam tak predlog s sklicem seje Kolegija posredoval, sem pridobil soglasje prvo podpisanega na zahtevi za sklici izredne seje dr. Mateja T. Vatovca ter prvo podpisanega predlagatelja predloga zakona, Matjaža Hana. <br/>
	Odpiram razpravo. Ni želje po razpravi. Potem dajem na glasovanje naslednji sklep. Zaključujem razpravo.  <br/>
	Najprej odločamo o predlogu, da se Predlog zakona o katerem smo pri prejšnji točki odločali, da se obravnava po nujnem postopku, obravnava na izredni seji. Predlog sklepa se glasi: <br/>
	»V skladu z drugim odstavkom 58. člena Poslovnika Državnega zbora se na dnevni red 49. izredne seje Državnega zbora uvrsti naslednja točka dnevnega reda, Predlog zakona o interventnih ukrepih za omilitev posledic drugega vala epidemije COVID-19. <br/>
	Kdo je za? (NSi, SDS, SD, SAB, LMŠ, SMC, DeSUS.) Kdo je proti? (Nihče.) Vzdržani. (Levica.)<br/>
	Ugotavljam, da je slep sprejet. <br/>
<br/>
	Prehajamo na odločanje o predlogu, da se izredna seja opravi na daljavo. Predlog je sprejet, če ga podprejo vodje poslanskih skupin katerih člani predstavljajo dve tretjini vseh poslancev. Predlog sklepa se glasi: <br/>
	»Sprejme se predlog sklepa o obstoju izrednih okoliščin ter sklicu in izvedbi 49. izredne seje Državnega zbora.« / oglašanje iz ozadja/ <br/>
<br/>
<b>	MATJAŽ HAN (PS SD): </b>Ne, da sem ne za ne proti, ampak ali moramo to danes že se dogovoriti? Mislim, ker kaj bo naslednjo sredo nobeden ne ve. Samo na zalogo sprejmemo. <br/>
<br/>
<b>	PREDSEDNIK IGOR ZORČIČ: </b>Kdo je za? (NSi, SDS,.. Ugotavljam, da je soglasno sprejeto. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>3. TOČKO DNEVNEGA REDA – PREDHODNI DOGOVOR O SKLICU IZREDNE SEJE DRŽAVNEGA ZBORA.</b><br/>
	Skladno z dogovorom z delovnega posveta vodij, ki je bil 16. aprila, in parlamentarno prakso se bomo o sklicu izredne seje v okviru te točke in tudi naslednje točke dogovorili predhodno, tako da bom lahko izredni seji sklical takoj, ko bo mogoče, če bodo seveda izpolnjeni pogoji z 21.a člena Zakona o referendumu in ljudski iniciativi. Menim, da bi bilo zaradi epidemioloških razmer tudi ti morebitni izredni seji potrebno izvesti na daljavo, zato ste takoj pri tej točki kot pri naslednji točki dnevnega reda prejeli predlog sklepa o obstoju izrednih okoliščin ter sklicu in izvedbi izredne seje Državnega zbora. Če ta predlog ne bo sprejet, bo seja izvedena na običajen način in bomo odločali o času za razpravo. <br/>
	Želi kdo besedo? (Ne.) <br/>
	Potem glasujemo o predlogu, da se predlog sklepa o nedopustnosti razpisa referenduma obravnava na izredni seji. Predlog sklepa se glasi: <br/>
	»V skladu z drugim odstavkom 58. člena Poslovnika Državnega zbora se na dnevni red izredne seje Državnega zbora uvrsti naslednja točka dnevnega reda, točka 1, Predlog sklepa o nedopustnosti razpisa zakonodajnega referenduma o Zakonu o interventnih ukrepih za omilitev posledic drugega vala epidemije COVID-19.«<br/>
<br/>
<b>3. TRAK (VI) 10.10</b><br/>
<br/>
<b>	</b>(nadaljevanje) Kdo je za? (NSi, SDS, SNS, SMC in DeSUS.)<br/>
	Ugotavljam, da sklep je sprejet.<br/>
	Prehajamo na odločanje o predlogu, da se izredna seja opravi na daljavo. Predlog je sprejet, če ga podprejo vodje poslanskih skupin, katerih člani predstavljajo dve tretjini vseh poslancev. Na glasovanje dajem naslednji sklep: »Sprejme se predlog sklepa o obstoju izrednih okoliščin ter sklicu in izvedbi izredne seje Državnega zbora.«<br/>
	Kdo je za? (NSi, SNS, SDS, SD, LMŠ, SMC, DeSUS, SAB.) Kdo je proti? Vzdržan? (Levica.) <br/>
	Ugotavljam, da je sklep sprejet. <br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>4. TOČKO DNEVNEGA REDA – PREDHODNI DOGOVOR O SKLICU IZREDNE SEJE DRŽAVNEGA ZBORA.</b> <br/>
	Kot gradivo za to točko ste s sklicem seje Kolegija prejeli predlog sklepa o obstoju izrednih okoliščin ter sklicu in izvedbi izredne seje Državnega zbora. Odpiram razpravo. Kolega Matej T. Vatovec.<br/>
<br/>
<b>	DR. MATEJ TAŠNER VATOVEC (PS Levica):</b> Jaz mislim, da tega sklepa sploh ne bi smelo biti, kaj šele, da bi to obravnavali na izredni seji. Zakon o zagotavljanju sredstev za investicije v Slovenski vojski v letih 2021 in 2026 ni zakon, ki bi padel pod katerokoli kategorijo, po kateri je referendum nedopusten. To samo kaže na to, da se ta vlada in minister za obrambo bojita ljudi. Bojita zato, ker delata proti ljudem. Vemo kakšno je javno mnenje o teh investicijah. Govorimo o 780 milijonih, ki bodo šli v veliki večini za orožje, za vojaško tehniko, v trenutku, ko bi ta denar najbolj potrebovali za bistveno druge in bolj prioritetne zadeve. Mislim, da je to nek vrhunec v času trajanja te vlade nedemokratičnost in tega, da se gre proti ljudem in proti volji ljudstva. Referendum je ena od glavnih svetinj ustavnih, kar se tiče soodločanja državljank in državljanov o javnih zadevah. In še septembra je minister Tonin na nak način pozival Levico naj vloži pobudo in zbere podpise za referendum. Sedaj ko očitno opaža, da je javno mnenje zelo negativno nastrojeno proti takšnim nespametnim nakupom, se je očitno potegnil dva koraka nazaj in se je Vlada odločila, da bo kar prepovedala referendum o tem. S tem, da tu ne gre za zakon, ki bi govoril o obrambi države. <br/>
	Druga stvar, zakaj  bi takšno izredno sejo imeli takoj po izpolnitvi pogoje, glede na to, da zakon začne veljati 2021. Se pravi, čim hitreje skušate zapreti vrata pred tem, da bi lahko ljudje odločali kam dati več kot tri četrt  milijarde evrov. To je zelo pomemb na zadeva. Mi temu absolutno nasprotujemo in mislimo, da je pač to proti vsakršnim standardom demokratičnosti in to je vprašanje, če mene vprašate, tudi tega zakona ne bi smeli sedaj obravnavati, glede na to, da ste zaprli celo državo in jo v bistvu kakršnakoli referendumska iniciativa tako rekoč onemogočena in bi morali odločanje o tem prestaviti na kasneje. Ampak če govorimo konkretno o tem sklepu jaz mislim, da je protizakonit oziroma da ni pravilno utemeljen glede vsebine zakona. <br/>
<br/>
<b>	PREDSEDNIK IGOR ZORČIČ:</b> Hvala lepa. Še kdo? Ne. Zaključujem razpravo. Najprej odločamo o predlogu, da se predlog sklepa o nedopustnosti razpisa referenduma obravnava na izredni seji. Predlog sklepa se glasi: »V skladu z drugim odstavkom 58. člena Poslovnika Državnega zbora se na dnevni red izredne seje Državnega zbora uvrsti naslednja točka dnevnega reda: Predlog sklepa o nedopustnosti razpisa zakonodajnega referenduma o zakonu o zagotavljanju sredstev za investicije v Slovenski vojski v letih 2021-2026.«<br/>
	Kdo je za? (NSi, SDS, SNS, SMC, DeSUS.) Kdo je proti? (SD, SAB, LMŠ, Levica.) Je kdo vzdržan? Ne.<br/>
	Ugotavljam, da je sklep sprejet. <br/>
<br/>
<b>4. TRAK: (TB) – 10.15</b><br/>
<br/>
	(nadaljevanje) Prehajamo na odločanje o predlogu, da se izredna seja opravi na daljavo. Predlog je sprejet, če ga podprejo vodje poslanskih skupin, katerih člani predstavljajo dve tretjini vseh poslancev.<br/>
	Na glasovanje dajem naslednji sklep: »Sprejme se predlog sklepa o obstoju izrednih okoliščin, ter sklicu in izvedbi izredne seje Državnega zbora.«<br/>
	Kdo je za? (NSi, SDS, SNS, SMC in DeSUS.) Kdo je proti? (Nihče.) Vzdržani? (LMŠ.)<br/>
	Ugotavljam, da sklep ni sprejet.<br/>
<br/>
	Torej, ker sklep ni sprejet, dajem na glasovanje naslednji sklep, in sicer glede samega poteka seje. Najprej glasujemo o sklepu oziroma kako… Glasujemo o sklepu: »Poslanske skupine lahko najavijo do 5 minut za predstavitev stališča, ter skladno z drugim odstavkom 67. člena Poslovnika Državnega zbora do 10 minut za razpravo in Vlada, kot predlagatelj predloga sklepa, ima za dodatno obrazložitev predloga sklepa na voljo po 5 minut, za razpravo pa po 10 minut.«<br/>
	Kdo je za? (NSi, SDS, SNS, DeSUS, SMC.) Kdo je proti? (Nihče.) Vzdržani? (Levica.)<br/>
	Ugotavljam, da je sklep sprejet.<br/>
<br/>
	Skladno s sprejetimi odločitvami vas bom pozval k najavi časa, da bom lahko izredno sejo sklical takoj, ko bodo za to izpolnjeni pogoji.<br/>
	S tem zaključujem to točko in 85. sejo Kolegija.<br/>
<br/>
<b>Seja kolegija se je končala 13. novembra 2020 ob 10.17.</b>
</root>