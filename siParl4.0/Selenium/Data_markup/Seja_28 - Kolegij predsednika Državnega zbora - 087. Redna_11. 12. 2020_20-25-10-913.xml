<root>
<h5 class="label"><span>Vsebina zapisa seje (v pregledu)</span></h5><div align="center"><br/>
<b>REPUBLIKA SLOVENIJA </b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>87. seja </b><br/>
<br/>
<b>(11. december 2020) </b><br/>
</div><br/>
<b>Sejo je vodil Igor Zorčič, predsednik Državnega zbora.</b><br/>
<b>Seja se je začela ob 10. uri. </b><br/>
<br/>
<b>	PREDSEDNIK IGOR ZORČIČ: </b>Spoštovane kolegice in kolegi!<br/>
 	Začenjam 87. sejo kolegija. <br/>
	<br/>
	Prehajamo na <b>1. TOČKO DNEVNEGA REDA, PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br/>
	Predlog ste prejeli s sklicem seje Kolegija. Razpravljali in odločali bomo o treh predlogih za obravnavo predloga zakona po skrajšanem postopku. <br/>
	Najprej o tem, da se po skrajšanem postopku obravnava predlog zakona o dopolnitvi zakona o cestninjenju. Želi besedo kdo? Kolega mag. Andrej Rajh za predlagatelje. <br/>
<br/>
<b>	MAG. ANDREJ RAJH (PS SAB):</b> Lep pozdrav vsem skupaj! Jaz bi v imenu predlagatelja rad pojasnil zakaj želimo, da se ta zakon sprememb o cestninjenju obravnava po hitrem postopku. <br/>
	Kot veste je letošnja epidemija Covid močno posegla v naša življenja. In vladni odlok je omejil gibanje ljudi na občine. In tako tisti imetniki vinjet, ki so jih pošteno plačali, torej govorimo o imetnikih celoletnih vinjet, jih niso mogli v letošnjem letu zaradi administrativnih prepovedi, torej omejitve gibanja na občino uporabljati kar tri mesece. In zaradi tega smo v Poslanski skupini SAB skupaj s kolegi iz opozicije potem vložili predlog, da se imetnikom letošnjih vinjet pri nakupu vinjet za leto 2021 prizna 25 % popust in da to uveljavljajo bodisi z računom od nakupa vinjete, bodisi s tistim kuponom. Glede na to, da se dejansko mudi in da veljavnost letošnjih vinjet poteče konec januarja predlagamo, da se o tem v Državnem zboru odloči še letos. Bi pa želeli jasno poudariti, da smo resornima ministroma za finance in za infrastrukturo že v novembru postavili ustrezni poslanski vprašanji in dobili nekako zagotovila, da bosta šla v to smer iskanja rešitve, na kar smo 1. decembra bili zelo presenečeni, da se je začela prodaja letnih vinjet za ceno 110 evrov. Zato še enkrat apeliramo, da se ta naš predlog prouči in obravnava po skrajšanem postopku zato, da se lahko do konca januarja zadeve ustrezno prilagodijo. Hvala lepa. <br/>
<br/>
<b>	PREDSEDNIK IGOR ZORČIČ:</b> Hvala lepa. Še kdo? Ne. Zaključujem razpravo. <br/>
	Prehajamo na glasovanje. Na glasovanje dajem naslednji sklep: »Predlog zakona o dopolnitvi zakona o cestninjenju se obravnava po skrajšanem postopku.«<br/>
	Kdo je za? NSi, SMC, SAB, Levica, LMŠ, SD, Desus. Proti? Vzdržan? SNS.<br/>
	Ugotavljam, da je sklep sprejet. <br/>
<br/>
	Prehajamo na obravnavo predloga, da se po skrajšanem postopku obravnava predlog zakona o spremembah in dopolnitvah zakona o osebni izkaznici. Želi besedo predstavnik Vlade? Gospa Janja Garvas Hočevar. <br/>
<br/>
<b>	MAG. JANJA GARVAS HOČEVAR:</b> Hvala, predsednik, za besedo. Če dovolite bi obrazložitvi obeh predlogov zakonov podala kar naenkrat. <br/>
	In sicer Vlada Republike Slovenije predlaga Državnemu zboru, da Predlog zakona o spremembah in dopolnitvah zakona o osebni izkaznici obravnava po skrajšanem postopku, saj se predlagana novela zakona usklajuje s pravom Evropske unije. To je uredba o okrepitvi varnosti osebnih izkaznic državljanov Unije in dokumentov za prebivanje, izdanih državljanom Unije in njihovim družinskim članom, ki uresničujejo svojo pravico do prostega gibanja. Nova osebna izkaznica bo vsebovala čip na katerem bo shranjen zapis dveh prstnih odtisov in fotografije imetnika dokumenta. <br/>
<br/>
<b>2. TRAK: (NB) - 10.05</b><br/>
<br/>
	(Nadaljevanje): V Republiki Sloveniji se od leta 2006 že izdajajo biometrični potni listi, zato glavne rešitve predloga zakona sledijo že obstoječim določbam Zakona o potnih listinah. Hkrati se bodo druge manj zahtevne spremembe in dopolnitve zakona, ki se nanaša na usklajevanje Zakona o potnih listih in odpravo pomanjkljivosti pri izvajanju zdaj veljavnega zakona v praksi. Prav tako Vlada Republike Slovenije predlaga Državnemu zboru, da Predlog zakona o spremembah in dopolnitvah Zakona o prijavi prebivališča obravnava po skrajšanem postopku, saj predlagana novela zakona vsebuje manj zahtevne spremembe in dopolnitve zakona, ki rešuje aktualno problematiko prijav tako imenovanih fiktivnih prebivališč posameznikov na naslove, ki niso namenjeni stanovanjski rabi oziroma nastanitvi in naslove ker velikost uporabne površine evidentno ne omogoča dejanskega prebivanja večjega števila posameznikov. <br/>
<br/>
<b>	PREDSEDNIK IGOR ZORČIČ:</b> Hvala lepa. Odpiram razpravo. <br/>
	Ni želje po razpravi. Prehajamo na glasovanje. <br/>
	Na glasovanje dajem naslednji sklep: <br/>
	»Predlog zakona o spremembah in dopolnitvah Zakona o osebni izkaznici se obravnava po skrajšanem postopku.« Glasujemo. <br/>
	Kdo je za? (SNS, SDS, NSi, SMC, SAB, SD, Desus.) 	Kdo je proti? ( … člani) Vzdržan? (LMŠ, Levica.) <br/>
	Ugotavljam, da je sklep sprejet. <br/>
	Prehajam na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o prijavi prebivališča. Želi kdo tukaj razpravljati? Ugotavljam, da ne. <br/>
	Na glasovanje dajem naslednji sklep: <br/>
	»Predlog zakona o spremembah in dopolnitvah Zakona o prijavi prebivališča se obravnava po skrajšanem postopku.« Glasujemo. <br/>
	Kdo je za? (SNS, SDS, NSi, SMC, SAB, SD, Desus.) 	Kdo je proti? ( … člani) Vzdržan? (LMŠ, Levica.) <br/>
	Ugotavljam, da je sklep sprejet.<br/>
	S tem zaključujem to točko dnevnega reda. <br/>
<br/>
	Prehajamo na <b>2. TOČKO DNEVNEGA REDA – DOGOVOR O SKLICU IZREDNE SEJE ZBORA. </b><br/>
	S sklicem seje Kolegija ste kot gradivo k tej točki prejeli dve zahtevi skupin poslank in poslancev za sklic izredne seje Državnega zbora in predlog sklepa o obstoju izrednih okoliščin ter sklicu in izvedbi 54. izredne seje Državnega zbora. Predlog sklepa je pripravljen skladno s predlogom obeh skupin poslank in poslancev, ki zahtevata sklic izredne seje zbora. Predlagam, da na podlagi obeh zahtev skličemo eno izredno sejo. Prosim vas, da v razpravi podate morebitne predloge za spremembo oziroma dopolnitve predloga sklepov o kateri bomo odločali po opravljeni razpravi. Želi kdo besedo? Ugotavljam, da ne. Zaključujem razpravo. <br/>
	Prehajamo na glasovanje. Prehajamo na odločanje o predlogu, da se izredna seja skliče in izvede kot seja na daljavo. Predlog je sprejet, če ga podprejo vodje poslanskih skupin katerih člani predstavljajo dve tretjini vseh poslancev. Predlog sklepa se torej glasi: <br/>
	»Sprejme se predlog sklepa o obstoju izrednih okoliščin ter sklicu in izvedbi 54. izredne seje Državnega zbora.« Glasujemo. <br/>
	Kdo je za? (SNS, SDS, NSi, SMC, SAB.) Soglasno sprejeto. <br/>
	Ugotavljam, da je soglasno sprejeto. <br/>
	S tem zaključujem to točko dnevnega reda in 87. sejo Kolegija. <br/>
<br/>
	<b>Seja je bila končana 11. decembra 2020 ob 10.09.</b>
</root>