<root>
<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br/>
<b>DRŽAVNI ZBOR</b><br/>
<b>KOLEGIJ PREDSEDNIKA DRŽAVNEGA ZBORA</b><br/>
<b>112. seja</b><br/>
<br/>
<b>(2. julij 2021)</b><br/>
</p></div><br/>
<b>Sejo je vodil Igor Zorčič, predsednik Kolegija. </b><br/>
<b>Seja se je začela ob 10.01.</b><br/>
<br/>
<b>1. TRAK: (NB)</b><br/>
<br/>
<b>	PREDSEDNIK IGOR ZORČIČ: </b>Spoštovani kolegice, kolegi, gospe in gospodje! <br/>
	Začenjam 112. sejo Kolegija. Včeraj sem vas obvestil, da bosta na dnevni red uvrščeni tudi naslednji točki dnevnega reda – A1 – predlog za obravnavo predlogov zakona po nujnem postopku, 4A – predlog sklepa o spremembah in dopolnitvah Sklepa o določitvi števila mest poslanskih skupin v delovnih telesih Državnega zbora in o določitvi poslanskih skupin, ki jim pripadajo mesta predsednikov in podpredsednikov delovnih teles Državnega zbora. Hkrati sem vam posredoval gradivo k 1. točki dnevnega reda. Danes ste prejeli še novo gradivo k 4.a točki. <br/>
	Obveščam vas o dveh pooblastilih in sicer, Tadeja Šuštar po pooblastilu nadomešča Jožeta Horvata, Vojko Starović pa Mašo Kociper. <br/>
	<br/>
	Prehajamo na <b>A1 TOČKO DNEVNEGA REDA – PREDLOGI ZA OBRAVNAVO PREDLOGOV ZAKONOV PO NUJNEM POSTOPKU. </b><br/>
	Gradivo ste prejeli s predlogom za širitev seje Kolegija. Kolegij razpravlja in glasuje o treh predlogih Vlade za obravnavo predlogov zakona po nujnem postopku. Preden dam besedo predstavnici Vlade vas obveščam, da bom predlagal širitev dnevnega reda 24. seje Državnega zbora z navedenimi predlogi zakonov, če bo Kolegij sprejel predlog Vlade, da se obravnavajo po nujnem postopku. <br/>
	Najprej bomo razpravljali o predlogu, da Državni zbor po nujnem postopku obravnava Predlog zakona o spremembah in dopolnitvah Zakona o trgu finančnih inštrumentov. Želi besedo predstavnica Vlade? (Da.)<br/>
<br/>
<b>	MAG. JANJA GARVAS HOČEVAR:</b> Ker so vsi trije predlogi zakonov povezani, bom podala obrazložitev nujnega postopka kar za vse tri predloge skupaj, če se strinjate. <br/>
	Vlada Republike Slovenije predlaga Državnemu zboru, da predloge zakonov obravnava po nujnem postopku, da se preprečijo težko popravljive posledice za delovanje države. Predloge za nujne postopke utemeljujemo z dejstvom, da se s predlogi zakonov v nacionalni pravni red prenaša več EU direktiv katere imajo rok za prenos maja, junija in avgusta 2021. V primeru, da Slovenija ne prenese določb direktiv v nacionalni pravni red pravočasno, ima Evropska komisija možnost ukrepanja, pri čemer bi neugoden izid postopka lahko pomenil veliko finančno breme za republiko Slovenijo in bi torej nastale težko popravljive posledice za delovanje države. V dosedanjih primerih, ko Slovenija ni pravočasno prenesla direktiv v nacionalni pravni red, je namreč Evropska komisija sodišču EU v tožbah predlagala, da naloži samo dnevne denarne kazni, pri čemer so se zneski gibali tudi do 10 tisoč 300 evrov na dan šteto od razglasitve sodbe do izpolnitve obveznosti iz sodbe. Dodatno lahko Evropska komisija sodišču EU predlaga, da državi članici naloži tudi plačilo pavšalnega zneska, kar pomeni, da tožb ne bo umikala, tudi če bo država članica priglasila ukrepe za prenos direktive. Za časovne stiske glede prenosa EU direktiv je sicer prišlo zardi povečanega obsega priprave zakonodajnih aktov za prenos direktiv na področju trga kapitala in tehnične narave vsebine, ki je zahtevala podrobna usklajevanja. 	<br/>
	Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa. Besedo je imela mag. Janja Garvas Hočevar, za magnetogram. <br/>
	Odpiram razpravo. Kolega Brane Golubović. <br/>
<br/>
<b>	BRANE GOLUBOVIĆ (PS LMŠ):</b> Hvala lepa. <br/>
	Te tri zakone smo dobili včeraj popoldne v Državni zbor  <br/>
<br/>
<b>2. TRAK: (ŠZ) – 10.05</b><br/>
<br/>
	(nadaljevanje) in to kar je predstavnica vlade ravnokar v obrazložitvi povedala zakaj nujni postopek, so tudi argumenti, da če bi vlada delovala skrbno, gospodarno in pa odgovorno, bi te zakone, direktive so mislim da iz leta 2019 na katere se naslanjamo, pripravila že bistveno prej. Pa jih ni. Razlogi so lahko različni. Če bi špekuliral bi rekel, ker ne želi, da se opravi neka resna poglobljena razprava, ker poslanci enostavno do današnje odločitve smo imeli manj kot 24 ur, da povemo ali so ti zakoni primerni za obravnavo po nujnem postopku ali niso. Da se ne spuščam v to, da ima dnevni red julijske seje 50 zahtevnih in pomembnih točk za to državo, ki jih je treba temeljito pregledati in opraviti razpravo in to kar dela vlada je pač neodgovorno. Zamudili so, zamudili so tako, kot so zamudili pri reševanju epidemije in še česa drugega in mi v LMŠ-ju teh nujnih postopkov ne bomo podprli. Ne bo konec sveta, če se to sprejme jeseni, septembra. Predvsem jih ne bomo podprli tudi s tega vidika, ker je to čisto nespoštovanje ene od vej oblasti, s strani vlade. Če že ne odgovarjajo pravočasno na naša vprašanja bi pa lahko vsaj pravočasno pa odgovorno vlagali zakonodajo v ta zakonodajni postopek, ni na Ministrstvu za finance zaposlenih deset ljudi, ampak kar nekaj sto in vedeli ste kaj so prioritete in vedeli ste, kaj je treba narediti, to je pa čisto neodgovorno dejanje.<br/>
<br/>
<b>PREDSEDNIK IGOR ZORČIČ:</b> Hvala lepa. <br/>
Besedo ima Miha Kordiš.<br/>
<br/>
<b>MIHA KORDIŠ (PS Levica):</b> Hvala.<br/>
V Levici bomo proti temu, da gre tale paket treh finančnih zakonov naprej po nujnem postopku. Zdaj glavni argument, ki ga vlada uporablja je v osnovi to, da naj Državni zbor z nujnim postopkom odpravlja godljo, ki jo je vlada sama skuhala z lastno nesposobnostjo. Kot smo lahko slišali so roki za te tri zakone postavljeni v maj in junij, pa en rok tudi v avgust, sicer nam grozijo kazni, ampak gospe in gospodje, kaj so dnevne kazni s strani Evropske unije v primerjavi s tem, da se štorasto in nekompetentno posega v Zakon o trgu finančnih inštrumentov, v Nadzor investicijskih podjetij in v ureditev obveznic. To so zakoni, ki urejajo nadzorovanje delovanja in toka kapitala. Zelo hitro se ne bomo pogovarjali o nekaj deset tisoč evrov kazni, kot jo lahko pričakujemo z zamujenimi roki, ampak o milijonskih posledicah, ki pridejo z nekompetentno deregulacije in poseganje v finančni sektor. Vem, da smo globoko v epidemiji covid-19, ampak dajmo ne pozabiti kaj se je zgodilo leta 2008 in kako je finančna kriza eksplodirala v gospodarsko krizo. Ne morete stopiti kot predstavniki vlade pred Državni zbor in na slepo zaupanje od nas pričakovati nujnega postopka za te tri svoje zakone s katerimi rešujete finančni sektor. Poleg tega je bil rok, torej ta majski, junijski rok že tako ali tako zamujen.<br/>
Hvala.<br/>
<br/>
<b>PREDSEDNIK IGOR ZORČIČ:</b> Hvala lepa. <br/>
Besedo ima Janja Sluga.<br/>
<br/>
<b>JANJA SLUGA (PS NeP):</b> Ja, hvala.<br/>
Moram se oglasiti. Zato ker zelo težko poslušam iz kolegija v kolegij, vsakič znova naslednji stavek, vlada predlaga nujni postopek da se preprečijo težko popravljive posledice za delovanje države. Potem pa ne vem ali se norčujete ali resno mislite, ker včasih popolnoma isto poveste in tako, kot sta kolega povedala že pred mano, dve leti je bilo časa za to, da se te direktive prenesejo, vlada je to vedela, vlada bi lahko to naredila, če bi ravnala odgovorno, zdaj se pa poskuša seveda ta odgovornost prenesti na Državni zbor. Jaz se seveda zavedam, da si bo koalicija izglasovala te nujne postopke, bi pa opozorila, 50 točk imamo na dnevnem redu julijske seje. 50. In kot odgovorni poslanci moramo tudi mi imeti dovolj časa, da preštudiramo gradivo, da se mu posvetimo, da pogledamo kaj sprejemamo in kaj na koncu potrjujemo ali pa tudi ne. In jaz vam povem, da mislim, če boste še naprej to počeli in hodili na vse kolegije z tem istim stavkom obrazložitve, meni se zdi to nedopustno.<br/>
<br/>
<b>3. TRAK: (TB) – 10.10</b><br/>
<br/>
	(nadaljevanje) Vi si boste izglasoval, kar si boste.<br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
	Matjaž Han ima besedo.<br/>
<br/>
	<b>MATJAŽ HAN (PS SD):</b> Hvala lepa.<br/>
	Glejte, spoštovana Vlada, tukaj so predhodniki pred mano rekli, ni problem, da imamo 50 točk, lahko bi jih imeli tudi 100, ampak so vsebinsko tako pomembne točke na tej seji, da ne govorim finančno tako obremenjujoče za proračun, da smo vsi skupaj malo lahko neresni. Jaz verjamem, da verjetno čakate, da bomo šli vsi hitro na dopust in da bo ta dva tedna hitro minilo. Mislim, da je to zelo neodgovorno. To sem hotel razpravljat še pred tem, ko sem videl, da so prišle pa zdaj še 3 finančne točke na ta dnevni red. <br/>
Tako da, Socialni demokrati nikakor ne bomo podprli nujne postopke za te tri, ker mislim, da to ni tudi, ni treba, da je nujno, bi lahko tudi po skrajšanem postopku sprejel, pa bi bilo isto, pa bi mogoče bili bolj / nerazumljivo/. Tako da mi tega ne bomo podprli.<br/>
Hvala lepa.<br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
Še kdo? (Ne.) Zaključujem razpravo.<br/>
Na glasovanje dajem naslednji sklep: »Predlog zakona o spremembah in dopolnitvah Zakona o trgu finančnih instrumentov se obravnava po nujnem postopku.« Glasujemo.<br/>
Kdo je za? (IMNS, SNS, DeSUS, SDS, NSi, SMC.) Kdo je proti? (?)<br/>
Ugotavljam, da je sklep sprejet.<br/>
<br/>
Prehajamo na obravnavo predloga Vlade, da Državni zbor po nujnem postopku obravnava Predlog zakona o bonitetnem nadzoru investicijskih podjetij. Tudi tu je že bil zakon oziroma razlogi predstavljeni, ampak vseeno, odpiram razpravo. Želi še kdo besedo pri tem? (Ne.) Zaključujem razpravo.<br/>
<br/>
Dajem na glasovanje naslednji sklep: »Predlog zakona o bonitetnem nadzoru investicijskih podjetij se obravnava po nujnem postopku.« Glasujemo.<br/>
Kdo je za? (IMNS, SNS, DeSUS, SDS, NSi, SMC.) Kdo je proti? (?)<br/>
Ugotavljam, da je sklep sprejet.<br/>
<br/>
Prehajamo še na obravnavo predloga Vlade, da Državni zbor po nujnem postopku obravnava Predlog zakona o hipotekarni in komunalni obveznici. Tudi tu je bil razlog že obrazložen, ampak odpiram razpravo. Želi še kdo besedo? (Ne.) Ugotavljam, da ne. <br/>
Na glasovanje dajem naslednji sklep: »Predlog zakona o hipotekarni in komunalni obveznici se obravnava po nujnem postopku.« Glasujemo.<br/>
Kdo je za? (IMNS, SNS, DeSUS, SDS, NSi, SMC.) Kdo je proti? (?)<br/>
Ugotavljam, da je tudi ta sklep sprejet.<br/>
<br/>
S tem zaključujem to točko dnevnega reda.<br/>
<br/>
Prehajamo na <b>1. TOČKO DNEVNEGA REDA – DOLOČITEV ČASA OBRAVNAVE TOČK DNEVNEGA REDA 24. SEJE DRŽAVNEGA ZBORA, KI SE BO ZAČELA V PONEDELJEK, 5. JULIJA 2021.</b><br/>
Gradivo k tej točki ste prejeli včeraj. V zvezi z izvedbo 24. seje zbora bi rad opozoril, da je v osnutku časovnega poteka seje zbora poleg rezerviranega termina predviden še dodaten dan, to je ponedeljek 12. 7. 2021, saj je najavljenega veliko časa. Odpiram razpravo. Želi kdo besedo? (Ne.) Ugotavljam, da ne. Zaključujem razpravo.<br/>
<br/>
Prehajamo na glasovanje. Na glasovanje dajem naslednji sklep: »Sprejme se čas za obravnavo posameznih točk dnevnega reda 24. seje zbora, ki se bo začela v ponedeljek, 5. julija 2021.« Glasujemo.<br/>
Kdo je za? (Soglasno sprejeto.)<br/>
Ugotavljam, da je sklep soglasno sprejet.<br/>
<br/>
Skladno s parlamentarno prakso vodij poslanskih skupin, prosim, da službam do četrtka, 8. julija 2021 do 12. ure, sporočijo imena strokovnih sodelavcev, ki bodo prisostvovali zaprti seji ob obravnavi 46. in 47. točke. Poudarjam, da lahko sodelujejo le sodelavci, ki imajo dovoljenje za dostop do podatkov stopnje Tajno.<br/>
<br/>
S tem zaključujem to točko dnevnega reda.<br/>
<br/>
Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br/>
Predlog ste prejeli s sklicem seje kolegija. Razpravljali in odločali bomo o dveh predlogih za obravnavo predloga zakona po skrajšanem postopku.<br/>
<br/>
Najprej o tem, da se po skrajšanem postopku obravnava Predlog zakona o spremembah in dopolnitvah Zakona o investicijskih skladih in družbah za upravljanje.<br/>
Želi besedo predstavnica Vlade? (Da.)<br/>
Mag. Janja Garvas Hočevar, imate besedo.<br/>
<br/>
<b>MAG. JANJA GARVAS HOČEVAR:</b> Predsednik, hvala za besedo.<br/>
Vlada Republike Slovenije predlaga Državnemu zboru, da predlog zakona obravnava po skrajšanem postopku, saj gre za manj zahtevne uskladitve s pravnim redom Evropske unije.<br/>
<br/>
<b>4. TRAK (VI) 10.15</b><br/>
<br/>
	(nadaljevanje) Namen predloga zakona je spremeniti pogoje za trženje kolektivnih naložbenih podjemov za vlaganja v prenosljive vrednostne papirje. Med drugim se spreminjajo pogoji za trženje enot in postopki za priglasitev sprememb v zvezi s pristojnim organom. Spremenjeni so tudi pogoji glede višine lastnih sredstev družbe za upravljanje in pogoji glede naložb lastnih sredstev družbe za upravljanje v obveznice posameznega izdajatelja. <br/>
Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
Odpiram razpravo. Ni želje po razpravi. Zaključujem razpravo. <br/>
<br/>
Na glasovanje dajem naslednji sklep: »Predlog zakona o spremembah in dopolnitvah Zakona o investicijskih skladih in družbah za upravljanje se obravnava po skrajšanem postopku.« Glasujemo.<br/>
	Kdo je za? (IMNS, SNS, Desus, SDS, NSi, SMC, SAB.)<br/>
	Ugotavljam, da je sklep sprejet. <br/>
<br/>
	Prehajamo še na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o upravljavcih v alternativnih investicijskih skladov. Želi besedo predstavnica Vlade? (Da.)<br/>
Mag. Garvas Hočevar, imate besedo. <br/>
<br/>
<b><i>	</i></b><b>MAG. JANJA</b><b><i> </i></b><b>GARVAS HOČEVAR:</b> Hvala. <br/>
Tudi tukaj predlagamo obravnavo po skrajšanem postopku. Vzpostavljajo se pogoji za predhodno trženje upravljavcev alternativnih investicijskih skladov in določajo pogoje za prenehanje trženja enot alternativnih investicijskih skladov. Nadalje se spreminjajo postopki za priglasitev sprememb pristojnim organom ter usklajujejo pogoji za minimalen kapital upravljavca alternativnih investicijskih skladov. <br/>
Hvala. <br/>
<br/>
<b>PREDSEDNIK IGOR ZORČIČ:</b> Hvala lepa. <br/>
Odpiram razpravo. Ni želje. Zaključujem razpravo. <br/>
<br/>
Prehajamo na glasovanje. Na glasovanje dajem naslednji sklep: »Predlog zakona o spremembah in dopolnitvah Zakona o upravljavcih alternativnih investicijskih skladov se obravnava po skrajšanem postopku.« Glasujemo.<br/>
Kdo je za? (IMNS, SNS, Desus, NSi, SMC.) <br/>
Ugotavljam, da je sklep sprejet.<br/>
 <br/>
S tem zaključujem to točko dnevnega reda. <br/>
<br/>
Prehajamo na <b>3. TOČKO DNEVNEGA REDA – PREDHODNI DOGOVOR O SKLICU IZREDNE SEJE DRŽAVNEGA ZBORA.</b><br/>
Skladno z dogovorom iz delovnega posveta vodij, ki je bil 16. aprila in parlamentarno prakso se bomo o sklicu izredne seje v okviru te točke dogovorili predhodno, tako da bom lahko izredno sejo sklical takoj, ko bo to mogoče, če bodo seveda izpolnjeni pogoji iz 21.a člena zakona o referendumu in o ljudski iniciativi. <br/>
Odpiram razpravo. Kolega Miha Kordiš.<br/>
<br/>
<b>MIHA KORDIŠ (PS Levica):</b> Hvala za besedo, predsedujoči. <br/>
Kot veste v Levici že načeloma nasprotujemo temu, da se jemlje in omejuje možnost neposredne demokracije, torej participacije državljank in državljanov na referendumu. Tudi zato smo bili proti zadnjim spremembam zakona o referendumu in ljudski iniciativi, ki so vladi dale možnost, da ljudem preprosto prepove referendum. In to se je pod vlado Janeza Janše dogajalo veliko. Dogajalo se pogosto. In dogaja se spet. Še zlasti je stvar problematična pa iz vsebinskega vidika, niti ne toliko formalnega. Zaradi tega, ker te trije zakoni, o katerih naj bi odločali, da se ljudem vzame referendum niso samo to, kar vlada pravi, da so, ampak je v njih všita še takšna ali drugačna vsebina, ki z epidemijo Covid-19 z odgovorom na njene zdravstvene ali gospodarske posledice recimo v resnici nima nikakršne veze. Še več, če pogledamo zakon o nujnih ukrepih na področju zdravstva bomo videli, da vlada s tem zakonom počne direktno nasprotno od tega, kar bi v epidemiji morala in de facto privatizira javni zdravstveni sistem s tem, ko mu jemlje finančna sredstva. Ta sredstva pa preusmerja k zasebnim praksam in ukinja funkcijo odgovornega nosilca, ki bi jo morale tudi zasebne zdravstvene prakse izkazovati, če naj opravljajo zdravstveno dejavnost. Ta funkcija je bila vpeljana v zakonodajo še v prejšnjem mandatu, preden je sploh lahko stopila v veljavo pa je vlada rok uveljavitve te določbe najprej podaljšala s svojo koalicijsko večino v državnem zboru, no, sedaj jo pa v celoti izčrtava ven iz zakonodaje. Čeprav šele funkcija odgovornih nosilcev zagotavlja, da so tudi med zasebnimi zdravstvenimi praksami zdravniki dejansko zaposleni, da so to ljudje, ki niso kaznovani, da imajo licenco, primerne delovne izkušnje in tako naprej. Skratka, imamo na mizi zakon, ki direktno meri na privatizacijo slovenskega javnega zdravstva na način izčrpavanja javnega<br/>
<br/>
<b>5. TRAK: (DAG) – 10.20</b><br/>
<br/>
<b>	</b>(nadaljevanje) in na drugi strani zalivanja zasebnega z ogromno količino javnega denarja, to je pač nekaj, kar je narobe že samo po sebi, drži, še posebej je pa narobe v epidemiji. Saj smo videli, tako pri nas, še posebej pa v tujini, kako so se zdravstveni sistemi držav, utemeljeni na zasebnem zdravstvu, sesuli kot hišica iz kart, povsod. Javno zdravstvo je bilo tisto, ki je reševalo ljudi v epidemiji covid-19, tako pri nas kot povsod drugod. Vlada pa zdaj za nagrado počne – kaj? Javnim zdravstvenim zavodom, ki niso mogli izpeljati rednega programa - seveda ga nismo mogli izpeljati, ker so se ukvarjali z epidemijo -, zdaj te programe, redne posege, jemlje, vključno s sredstvi, to pa preusmerja v zasebniške roke. Absolutno nesprejemljivo. Potem bi pa ljudem še prepovedali referendumsko odločanje na to temo. In seveda smo v Levici zelo proti. <br/>
<br/>
	<b>PREDSEDNIK IGOR ZORČIČ: </b>Hvala lepa. <br/>
	Želi še kdo besedo? (Ne.) Zaključujem razpravo.<br/>
<br/>
	Na glasovanje dajem naslednji predlog sklepa: »V skladu z drugim odstavkom 58. člena Poslovnika Državnega zbora se na dnevni red izredne seje Državnega zbora uvrstijo naslednje točke dnevnega reda: 1. Predlog sklepa o nedopustnosti razpisa zakonodajnega referenduma o Zakonu o nujnih ukrepih na področju zdravstva, 2. Predlog sklepa o nedopustnosti razpisa zakonodajnega referenduma o Zakonu o interventnih ukrepih za pomoč gospodarstvu in turizmu pri omilitvi posledic epidemije covid-19, 3. Predlog sklepa o nedopustnosti razpisa zakonodajnega referenduma o Zakonu o spremembah in dopolnitvah Zakona o nalezljivih boleznih.« Glasujemo. <br/>
	Kdo je za? (IMNS, SNS, DeSUS, SDS, NSi, SMC.) <br/>
	Ugotavljam, da je sklep sprejet.<br/>
<br/>
	Na glasovanje dajem še naslednji predlog sklepa: »Poslanske skupine lahko k vsaki od točk najavijo do pet minut za predstavitev stališča ter skladno z drugim odstavkom 67. člena Poslovnika Državnega zbora do deset minut za razpravo. Vlada kot predlagateljica predlogov sklepov ima za dodatno obrazložitev predloga sklepa na voljo po pet minut, za razpravo pa po deset minut.« Glasujemo.<br/>
	Kdo je za? (IMNS, SNS, DeSUS, SDS, NSi, SMC.)<br/>
	Ugotavljam, da je sklep sprejet.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>4. TOČKO DNEVNEGA REDA – PREDLOG SPREMEMB FINANČNEGA NAČRTA DRŽAVNEGA ZBORA ZA LETO 2022 IN PREDLOG FINANČNEGA NAČRTA DRŽAVNEGA ZBORA ZA LETO 2023.</b><br/>
<b>	</b>Predlog sprememb finančnega načrta Državnega zbora za leto 2022 in Predlog finančnega načrta Državnega zbora za leto 2023 ste prejeli s sklicem seje kolegija; bil je predstavljen tudi na posvetu. <br/>
	Odpiram razpravo. Želi kdo besedo? (Ne.) Ugotavljam, da ne. <br/>
<br/>
	Prehajamo na glasovanje o naslednjem predlogu sklepa: »Sprejmeta se Predlog sprememb finančnega načrta Državnega zbora za leto 2022 in Predlog finančnega načrta Državnega zbora za leto 2023.« Glasujemo.<br/>
	Kdo je za? (IMNS, SNS, DeSUS, SDS, NSi, SMC, LMŠ, Nepovezani.)<br/>
	Ugotavljam, da je sklep sprejet.<br/>
<br/>
	S tem zaključujem to točko dnevnega reda. <br/>
<br/>
	Prehajamo na <b>4.A TOČKO DNEVNEGA REDA – PREDLOG SKLEPA O SPREMEMBAH IN DOPOLNITVAH SKLEPA O DOLOČITVI ŠTEVILA MEST POSLANSKIH SKUPIN V DELOVNIH TELESIH DRŽAVNEGA ZBORA IN O DOLOČITVI POSLANSKIH SKUPIN, KI JIM PRIPADAJO MESTA PREDSEDNIKOV IN PODPREDSEDNIKOV DELOVNIH TELES DRŽAVNEGA ZBORA.</b><br/>
<b>	</b>Gradivo, to je predlog sklepa poslanskih skupin LMŠ, SD, Levica in SAB ter Nepovezanih poslancev, ste prejeli s predlogom za širitev dnevnega reda seje kolegija. Danes ste prejeli še novo besedilo sklepa. <br/>
	Želi besedo kdo od predstavnikov predlagateljev? (Ne.)<br/>
	Odpiram razpravo. Kolega Miha Kordiš. <br/>
<br/>
	<b>MIHA KORDIŠ (PS Levica): </b>Hvala za besedo, predsedujoči.<br/>
	Na zaprtem posvetu, ki je potekal pri vas, gospod predsednik, smo lahko slišali s strani predstavnikov koalicijskih poslanskih skupin, da je delovanje Državnega zbora, kar se tiče razreza mest v delovnih telesih in predsedniških funkcij, eksaktna matematika, da to v resnici ni politika, ampak da gre za matematiko, za eksaktno znanost. <br/>
<br/>
<b>6. TRAK: (NB) – 10.25</b><br/>
<br/>
	(Nadaljevanje) Natančno temu načelu, ki ga je podal že takrat Jožko Horvat iz Nove Slovenije, s tem sklepom sledimo. In ker zgolj izpolnjujemo eksaktno matematiko političnih razmerjih, ki naj se odrazi tudi pri mestih delovnih teles, se nadejamo, da bomo dobili potrebne glasove na tem Kolegiju predsednika Državnega zbora in razmere v Državnemu zboru uskladili z dejanskim razmerjem izmed političnimi silami. <br/>
	Hvala. <br/>
<br/>
<b>	PREDSEDNIK IGOR ZORČIČ:</b> Hvala lepa. <br/>
	Besedo ima Brane Golubović. <br/>
<br/>
<b>	BRANE GOLUBOVIĆ (PS LMŠ):</b> Hvala lepa. <br/>
	Neka osnova demokratičnega delovanja je tudi to, da se upoštevajo razmerja med poslanskimi skupinami v Državnem zboru. Na temu mandatu, turbulentnem mandatu lahko rečem, je bilo kar nekaj porušenih razmerij in sedaj imamo razmerje kakšno pač imamo in na žalost tem razmerjem ne sledijo tudi to dejansko stanje med koalicijo in opozicijo in pa tudi med samimi opozicijskimi oziroma med samimi poslanskimi skupinami znotraj Državnega zbora. In mi smo večkrat prosili, večkrat predlagali, si želeli dialoga, pa tega dialoga ni bilo, kljub temu, da večkrat poudarjate kako pomembno je sodelovanje. Sodelovanje ni samo beseda, sodelovanje je tudi kreativno iskanje rešitve vseh deležnikov, tudi tistih, ki ti mogoče gredo na živce, da pridemo do optimalne rešitve, ki je v skladu z nekimi pravili in ta razmerja so porušena. <br/>
	Nekatere poslanske skupine imajo bistveno manj članov v delovnih telesih, na primer 5 članov manj, druge na ta račun iz koalicije, slučajno po vsej verjetnosti pa več. In tudi dve predsedniški mesti bi morali pripadati opoziciji, pa ne. In ta naš predlog sledi enostavno tako kot je kolega iz Levice rekel, matematiki, razmerjem, ki so izračunana in zato pričakujemo, da boste danes ta sklep tudi potrdili. V kolikor pa boste vztrajali na tem, da so razmerja še vedno porušena, in da ima vaša koalicija bistveno več mest v delovnih telesih kot ji pripada, pa pričakujem vsaj toliko higiene od vas, da boste povabili opozicijo na pogovor v katerem boste iskreno želeli doseči dogovor. V LMŠ imamo eno predsedniško mesto v delovnem telesu manj kot nam bi pripadalo. In mi smo v vseh dopisih do sedaj, v vseh nastopih povedali, da nimamo težav katero predsedniško mesto nam daste, ampak dajmo se dogovoriti. In ker ni bilo odziva oziroma, se opravičujem, velikokrat ste govorili o sodelovanju brez konkretnih korakov, vam ni preostalo nič drugega kot da v opoziciji oziroma del opozicije pripravimo sklep, kjer razdelimo po našem mnenju mesta. <br/>
	Tako, da prosim, predlagam, že iz higiene, da se ta sklep podpre. <br/>
<br/>
<b>	PREDSEDNIK IGOR ZORČIČ: </b>Hvala lepa. <br/>
	Kolega Kordiš ima besedo. <br/>
<br/>
<b>	MIHA KORDIŠ (PS Levica): </b>Pa ne bomo pustili, da demokracija še umira v tišini. Rad bi slišal opredelitev predstavnikov poslanskih skupin koalicije do tega našega sklepa. Še enkrat poudarjam, edina stvar, ki jo mi počnemo je, da usklajujemo mesta v delovnih telesih z realnimi razmerji, ki vladajo med poslanskimi skupinami v Državnem zboru. Koliko ima kdo poslancev, kdo je v koaliciji in kdo ni v koaliciji? Top je to. Tukaj zadaj je ustaljena praksa, so tudi napisana pravila kako se mesta v delovnih telesih delijo, pravila ki jih vladna koalicija Janeza Janše ne želi spoštovati, pa se izgovarja ali kot v danemu primeru našo pobudo iz opozicije ignorira. To ni prav. Saj vsi vemo, da imamo »de facto« manjšinsko Vlado, <br/>
<br/>
<b>7. TRAK: (ŠZ) – 10.30</b><br/>
<br/>
	(nadaljevanje) da ta vlada nima nobene legitimnosti in da dnevno še dalje izgublja podporo. Pa to vseeno ni noben argument, kaj šele razlog, da se reže osnovne demokratične postulate delati Državnega zbora in da si vlada zagotavlja večino na delovnih telesih Državnega zbora s surovo silo in mimo pravil, ki veljajo. To ni prav. zato seveda v opoziciji združeno pričakujemo, da se bodo mesta v delovnih telesih razrezala na novo oziroma uskladila z dejanskimi razmerami, ki vladajo med posameznimi poslanskimi skupinami. Ker je tako prav in ker je to treba narediti. Recimo nisem kakšen velik prijatelj Matjaža Hana iz SD-ja, ki tu sedi na drugi strani mize od mene, ampak njihova poslanska skupina je oropana za pet mest. Ali se vam zdi to prav? <br/>
<br/>
	<b>PREDSEDNIK IGOR ZORČIČ:</b> Hvala lepa.<br/>
	Še kdo? (Ne.) Potem zaključujem to razpravo. <br/>
<br/>
Prehajamo na glasovanje. Odločamo o Predlogu sklepa o spremembah in dopolnitvah sklepa o določiti števila mest poslanskih skupin v delovnih telesih Državnega zbora in o določitvi poslanskih skupin, ki jim pripadajo mesta predsednikov in podpredsednikov delovnih teles Državnega zbora z dne, 2. julij 2021. Glasujemo.<br/>
	Kdo je za? (LMŠ, SD, SAB, NeP in Levica.) Kdo je proti? (?)<br/>
	Ugotavljam, da sklep ni sprejet.<br/>
<br/>
	S tem zaključujem to točko dnevnega reda.<br/>
<br/>
	Prehajamo na <b>5. TOČKO DNEVNEGA REDA – RAZNO.	</b><br/>
	Na kolegij je bila naslovljena prošnja za soglasje za delo delovnega telesa po 22. uri in sicer bo Odbor za zdravstvo na prvem nadaljevanju 54. nujne seje v petek, 2. junija 2021, z začetkom ob 10.30 uri obravnaval predlog Zakona o nujnih ukrepih na področju zdravstva. Zaradi obsežnosti predloga zakona obstaja verjetnost, da odbor z delom do 22. ure ne bo zaključil, zato predsednica prosi za soglasje. Predlog ste prejeli. Želi kdo razpravljati v zvezi s tem? (Ne.)<br/>
Če ne, dajem na glasovanje naslednji predlog sklepa: »Odbor za zdravstvo lahko kot matično delovno telo za obravnavo predloga zakona o nujnih ukrepih na področju zdravstva v petek, 2. julija 2021, zaseda tudi po 22. uri.« Glasujemo.<br/>
	Kdo je za? (SMC, NSi, SDS, manjšinci, SNS.) Kdo je proti? (?)<br/>
	Je dovolj to? Je dovolj. Torej, ugotavljam, da je sklep sprejet.<br/>
<br/>
Zaključujem to točko dnevnega reda in 112. sejo kolegija.<br/>
<br/>
<b>Seja se je končala 2. julija 2021 ob 10.33.</b>
</root>