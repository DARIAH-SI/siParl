<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">1. nujna seja</font></b><br/>
<br/>
<b><font size="4">     (28. junij 2018)</font></b></p></div><b><font size="4"> </font></b><br/>
<b><font size="4">Sejo je vodil Jože Tanko, predsednik komisije. </font></b><br/>
<b><font size="4">Seja se je začela ob 9. uri. </font></b><br/>
<br/>
<b><font size="4">	PREDSEDNIK JOŽE TANKO: </font></b><font size="4">Začenjam 1. nujno sejo Mandatno-volilne komisije. Vse članice in člane lepo pozdravljam, prav tako tudi ostale vabljene in druge goste, ki so tukaj. </font><br/>
<font size="4">	Obveščam vas, da je zadržan in se seje ne more udeležiti Franc Breznik. Na seji kot nadomestne članice in člani komisije s pooblastili sodelujejo: Žan Mahnič namesto Alenke Jeraj in Anja Bah Žibert namesto poslanke Jelke Godec. </font><br/>
<font size="4">	S sklicem seje ste prejeli naslednji dnevni red: prvič, predlog razpisa za oddajo službenih stanovanj v najem, 27. 6. 2018 pa ste prejeli tudi predlog za širitev dnevnega reda z novo, 2. točko, in sicer administrativne zadeve. Na podlagi smiselne uporabe desetega odstavka 64. člena Poslovnika Državnega zbora razprava o predlogih za širitev dnevnega reda ni mogoča, lahko pa o tem predlogu predstavijo stališča predlagatelj in predstavniki poslanskih skupin. Želi kdo besedo? (Ne želi.) </font><br/>
<font size="4">	Preden nadaljujemo, vas obveščam, da poslanec Gregor Perič nadomešča poslanko Janjo Sluga.</font><br/>
<font size="4">	Predlagam, da o predlagani širitvi dnevnega reda z novo, 2. točko opravimo glasovanje. Glasujemo.</font><br/>
<font size="4">	Kdo je za? (17 članov.) Kdo je proti? (Nihče.)</font><br/>
<font size="4">	Ugotavljam, da je predlog za širitev dnevnega reda sprejet.</font><br/>
<font size="4">	Nekatera gradiva, ki so bila dana za današnjo sejo, so v varovanem sistemu Udis, vsebujejo varovane podatke, ki so varovani na podlagi zakona; če jih nameravate navajati oziroma z njimi sprožiti vprašanja, vas prosim za predhodno opozorilo, saj moramo v tem primeru v skladu s 1. členom poslovnika sejo zapreti za javnost.  </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - PREDLOG RAZPISA ZA ODDAJO SLUŽBENIH STANOVANJ V NAJEM.</font></b><br/>
<b><font size="4">	</font></b><font size="4">Gradivo ste članice in člani prejeli v sistemu Udis. </font><br/>
<font size="4">	Morda najprej nekaj uvodnih pojasnil. Na podlagi Stanovanjskega pravilnika z dne 7. februarja 1997 je Mandatno-volilna komisija pristojna za dodelitev službenih stanovanj v najem poslankam in poslancem ter generalnemu sekretarju Državnega zbora. Na podlagi 11. in 12. člena Stanovanjskega pravilnika je pripravljen predlog razpisa, ki ste ga prejeli s sklicem. </font><br/>
<font size="4">	V stanovanjskem skladu je 49 stanovanjskih enot, pri čemer so v 8 stanovanjskih enotah poslanci, ki so bili ponovno izvoljeni in jim je bila stanovanjska pravica oziroma so jim bila stanovanja dodeljena že v prejšnjem mandatu. 17 stanovanjskih enot je oddanih v začasni najem uslužbencem Državnega zbora in zaposlenim oziroma funkcionarjem drugih državnih organov; ta stanovanja bodo v razpisu posebej označena, v primeru izražene želje za njihovo zasedbo, pa jih bodo najemniki izpraznili. </font><br/>
<font size="4">	Preden odprem razpravo, vas želim seznaniti s predlogoma sklepov, o katerih bomo odločali na koncu te točke, in sicer: prvič, objavi se razpis za oddajo službenih stanovanj v predlaganem besedilu rok za posredovanje prijav je vključno četrtek, 12. 7. 2018. </font><br/>
<br/>
<b><font size="4">2. TRAK: (KO) - 9.05</font></b><br/>
<br/>
<font size="4">	(nadaljevanje) Zdaj še kratka obrazložitev. V istem roku posredujejo prijave za ponovno sklenitev najemne pogodbe tudi poslanke in poslanci, ki so bili ponovno izvoljeni in jim je bilo stanovanje dodeljeno v prejšnjem mandatnem obdobju, pri čemer morajo prijavi priložiti izjavo, da še vedno izpolnjujejo pogoje za najem službenega stanovanja.</font><br/>
<font size="4">	Zdaj, drugi sklep, o katerem bomo glasovali pa je odločitev o oblikovanju delovne skupine, izmed članic in članov Mandatno-volilne komisije, ki bo prijave za dodelitev stanovanj predlagala in za Mandatno-volilno komisijo pripravila predlog sklepa o dodelitvi službenih stanovanj. 	V skladu s preteklo prakso predlagam, da je delovna skupina sestavljena iz predstavnikov treh največjih poslanskih skupin, in sicer so to, glede na odstotek dobljenih glasov na volitvah Poslanska skupina Slovenske demokratske stranke, Poslanska skupina Liste Marjana Šarca in Poslanska skupina Socialnih demokratov. </font><br/>
<font size="4">	Odpiram razpravo. Želi kdo besedo? Ne želi. Če ne želi, potem razpravo zaključujem in dajem na glasovanje naslednja predloga sklepov:</font><br/>
<font size="4">	Prvič: »Mandatno-volilna komisija objavi razpis za oddajo službenih stanovanj v najem v predlaganem besedilu. Rok za posredovanje prijav je vključno četrtek, 12. 7. 2018. V istem roku posredujejo prijave za ponovno sklenitev najemne pogodbe tudi poslanke in poslanci, ki so bili ponovno izvoljeni in jim je bilo stanovanje dodeljeno v prejšnjem mandatnem obdobju, pri čemer morajo prijavi priložiti izjavo, da še vedno izpolnjujejo pogoje za najem službenega stanovanja.«</font><br/>
<font size="4">	Glasujemo.</font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Razpis bom posredoval poslankam in poslancem ter poslanskim skupinam, objavljen pa bo na oglasni deski, na intranetu Državnega zbora. Priloga razpisa bo seznam vseh stanovanj z navedbo lokacij in izmer, ki ga boste poslanci in poslanke zaradi varstva podatkov prejeli v varovani predal v sistemu Udis.</font><br/>
<font size="4">	Zdaj imamo še drugi sklep:</font><br/>
<font size="4">	»Za pripravo predloga sklepa za dodelitev službenih stanovanj v najem, se izmed članov Mandatno-volilne komisije imenuje delovna skupina, katere sestavo po enega člana imenujejo Poslanska skupina Slovenske demokratske stranke, Poslanska skupina Liste Marjana Šarca in Poslanska skupina Socialnih demokratov.«</font><br/>
<font size="4">	Glasujemo.</font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Na podlagi sprejetega sklepa bom navedene poslanske skupine z dopisom pozval, da v delovno skupino imenujejo svojega člana.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA</font></b><font size="4">, in sicer na </font><b><font size="4">ADMINISTRATIVNE ZADEVE.</font></b><br/>
<font size="4">	V okviru te točke bomo najprej obravnavali predlog predsednika Državnega zbora mag. Mateja Tonina za imenovanje vodje kabineta Državnega zbora z dne 27. 6. 2018. </font><br/>
<font size="4">	Predlog ste zaradi varstva podatkov prejeli v varovani predal v sistemu Udis. </font><br/>
<font size="4">	K tej točki je bil povabljen tudi predsednik Državnega zbora gospod Matej Tonin.</font><br/>
<font size="4">	Zdaj mogoče nekaj uvodnih stavkov. </font><br/>
<font size="4">	Predsednik Državnega zbora mag. Matej Tonin Mandatno-volilni komisiji predlaga, da na položaj vodje kabineta predsednika Državnega zbora imenuje mag. Katarino Ratoša.</font><br/>
<font size="4">	Odlok o notranji organizaciji, delovnih mestih in nazivih v službah Državnega zbora v drugem odstavku 18. člena določa, da javnega uslužbenca na položaj vodje kabineta imenuje Mandatno-volilna komisija na predlog predsednika </font><br/>
<br/>
<b><font size="4">3. TRAK (VI) 9.10</font></b><br/>
<br/>
<font size="4">	(nadaljevanje) Državnega zbora. Želi predsednik Državnega zbora Matej Tonin predlog dodatno obrazložiti? Želi. Izvolite. </font><br/>
<br/>
<b><font size="4">	MAG. MATEJ TONIN (PS NSi):</font></b><font size="4"> Dobro jutro, dober dan vsem skupaj. Predsednik, najprej se vam zahvaljujem, da ste to zadevo uvrstili na dnevni red, tako da hvala lepa. Naj se ob tej priliki zahvalim tudi vsem poslancem, ki ste v petek namenili svoj glas za mojo izvolitev. Da bi pa delo v tem parlamentu teklo brez kakršnihkoli ovir bi si želel, da bi Mandatno-volilna komisija imenovala tudi vodjo kabineta. Kot je že predsednik Tanko povedal bi to bila Katarina Ratoša, ki je v Državnem zboru oziroma v kabinetu predsednika Državnega zbora zaposlena že od leta 2005 dalje. Ima ogromno izkušenj in ne nazadnje je to delo opravljala kar pri številnih mojih predhodnikih. Tako da vas prosim, če lahko ta predlog podprete. </font><br/>
<br/>
<b><font size="4">	PREDSEDNIK JOŽE TANKO:</font></b><font size="4"> Hvala lepa. Želi še kdo besedo od poslancev? Ne želi. Zaključujem razpravo. </font><br/>
<font size="4">	Na glasovanje dajem naslednji predlog sklepa: »Mandatno-volilna komisija na podlagi drugega odstavka 18. člena odloka o notranji organizaciji, delovnih mestih in nazivih v službah Državnega zbora na položaj vodje kabineta predsednika Državnega zbora imenuje mag. Katarino Ratoša.« Glasujemo. </font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<font size="4">	Hvala lepa.</font><br/>
<font size="4">	V okviru te točke bomo obravnavali še obvestilo poslanca Feliceja Žiža z dne 22. 6. 2018 o opravljanju dopolnilnega dela na podlagi 13. člena Zakona o poslancih. Obvestilo poslanca ste prejeli v sistemu Udis. Kratko pojasnilo. Prvi odstavek 13. člena Zakona o poslancih določa, da sme poslanec po obvestilo pristojnemu delovnemu telesu Državnega zbora samostojno ali v delovnem razmerju opravljati dejavnost, vendar največ v obsegu, ki ne presega petine polnega delovnega časa potrebnega ali določenega za redno opravljanje dejavnosti, če gre za opravljanje zahtevnejših strokovnih znanstvenih, pedagoških ali raziskovalnih del. Na podlagi drugega odstavka prej navedenega člena Državni zbor na predlog Mandatno-volilne komisije odkloni poslanca o opravljanju dejavnosti ali dela, če to vpliva na izvrševanje funkcije poslanca ali ovira objektivno in od zunanjih vplivov neodvisno opravljanje funkcije. Namen od prepovedi opravljanja pridobitne dejavnosti, ki ni združljiva s funkcijo poslanca je, da se poslancu omogoči poklicna kontinuiteta. Želi kdo razpravljati? Ne želi, zato zaključujem razpravo. </font><br/>
<font size="4">	Na glasovanje  dajem naslednji predlog sklepa: »Mandatno-volilna komisija se je v skladu s 13. členom Zakona o poslancih seznanila z obvestilom poslanca Felice Žiže z dne 22. 6. 2018, da bo do petine polnega delovnega časa potrebnega oziroma določenega za redno opravljanje dejavnosti opravljal zahtevnejše strokovno delo zdravnika specialista ter na obvestilo ni imela pripomb.« Glasujemo. </font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	Zaključujem to točko dnevnega reda in tudi 1. nujno sejo Mandatno-volilne komisije. </font><br/>
<font size="4">	Vsem želim lep dan. </font><br/>
<br/>
<b><font size="4">Seja je bila končana 28. junija 2018 ob 9.15.</font></b>
</root>