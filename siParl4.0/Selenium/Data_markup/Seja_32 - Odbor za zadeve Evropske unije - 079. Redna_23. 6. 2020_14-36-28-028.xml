<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">R</font></b><b><font size="4">EPUBLIKA SLOVENIJA<br/>
DRŽAVNI ZBOR<br/>
ODBOR ZA ZADEVE EVROPSKE UNIJE</font></b>
</p><p><b><font size="4">79. seja<br/>
<br/>
(23. junij 2020)</font></b></p></div><b><font size="4"><br/>
Sejo je vodil mag. Marko Pogačnik, predsednik Odbora za zadeve Evropske unije. </font></b><br/>
<b><font size="4">Seja se je začela ob 14.56. </font></b><br/>

<p><b><font size="4">PREDSEDNIK MAG. MARKO POGAČNIK:</font></b><font size="4"> Spoštovani kolegice in kolegi! </font><br/>
<font size="4">Nadaljujemo s sejo, ki je zdaj odprta za javnost. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA SKLEPA SVETA O SPREMEMBI DIREKTIV (EU) 2017/2455 IN (EU) 2019/1995 GLEDE DATUMOV PRENOSA IN ZAČETKA UPORABE ZARADI KRIZE, KI JE POSLEDICA IZBRUHA COVID-19. </font></b><font size="4">Gradivo k 1., 2. in 3. točki smo prejeli od vlade 12. junija 2020 na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njihovo obravnavo v Državnem zboru je 26. junij 2020. Gradivo k omenjenim točkam je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za finance kot matičnemu delovnemu telesu. Slednji je omenjeno gradivo obravnaval na 42. nujni seji, 19. junija 2020 in sprejel mnenje, ki smo jih prejeli. Ker gradivo k 1., 2. in 3. točki obravnava podobno vsebino predlagam, če se strinjate, da uvodno predstavitev Ministrstva za finance ter predstavitev mnenj matičnega delovnega telesa in razpravo za vse te točke opravimo pri 1. točki, nato pa ločeno glasujemo o predlogih stališča. Kdo takšnemu predlogu nasprotuje? Vidim, da ne. </font><br/>
<font size="4">Zato naprošam državnega sekretarja na Ministrstvu za finance mag. Petra Ješovnika, da nam predstavi predlog sklepa Sveta, predlog izvedbene uredbe in predlog uredbe ter zlasti predloge stališč Republike Slovenije k zakonodajnim predlogom. </font><br/>
<br/>
<b><font size="4">MAG. PETER JEŠOVNIK: </font></b><font size="4">Hvala lepa, predsednik. </font><br/>
<font size="4">Spoštovani poslanke, poslanci! </font><br/>
<font size="4">Vsi trije predlogi svežnja za e-trgovanje se nanašajo na ureditev DDV na področju čezmejnega e-trgovanja, ki jo je Svet sprejel v dveh korakih, in sicer najprej s spremembami sprejetimi v letu 2017 in nato s spremembami sprejetimi v letu 2019. Celotni sveženj glede pravil za e-trgovanje bi se moral začeti uporabljati s 1. januarjem 2021. Namen nove ureditve svežnja pravil za e-trgovanje je: vzpostavitev obveznosti za plačilo DDV za dobave blaga in storitev končnim potrošnikom po angleški kratici "business to customer" po načelu države potrošnje. Drugič, administrativna razbremenitev in znižanje stroškov izpolnjevanja obveznosti glede DDV za davčne zavezance pri čezmejnem trgovanju na skupnem trgu, uvedba razširjenega sistem VEM, vse na enem mestu v eni državi članici za vse unijske čezmejne dobave blaga in storitev končnim potrošnikom v državah članicah in za blago uvoženo iz tretjih držav v pošiljkah majhnih vrednosti, ki ne presegajo 150 evrov. Tretjič, izboljšanje konkurenčnih pogojev za dobavitelje s sedežem v Uniji z ukinitvijo oprostitve DDV na blago v pošiljkah majhnih vrednosti do 22 evrov, uvoženega iz tretjih držav ali tretjih ozemelj. Ter četrtič, uvedba obveznosti plačevanja DDV za opravljanje dobave blaga preko spletne platforme za ponudnike spletne platforme. Komisija je februarja 2020 preverila stanje pripravljenosti držav članic pri čemer je večina držav članic potrdila, da bodo lahko začela nova pravila pravočasno uporabljati. Vendar pa sta nepredvidena kriza zaradi izbruha COVID-19 in njen velik učinek države članice prisilila, da svoje prednostne naloge drugače razvrstijo in sredstva za izvajanje </font>
</p><p><b><font size="4">2. TRAK: (MK) – 15.00</font></b>
</p><p><font size="4">(nadaljevanje) svežnja o DDV pri e-trgovanju namenijo boju proti tej pandemiji. Obstaja resno tveganje, da vse države članice s 1. januarjem 2021 ne bodo dokončale potrebnih informacijskih sistemov za izvajanje pravil direktiv o DDV pri e-trgovanju, vključno s pravočasnim prenosom obeh direktiv v nacionalno zakonodajo. Podobne pomisleke so izrazili tudi ključni gospodarski subjekti zlasti izvajalci poštnih in kurirskih storitev, ki so komisijo pozvali, naj za 6 mesecev odloži datum začetka uporabe svežnja o DDV pri e-trgovanju. Ker je za delovanje tega svežnja ključno, da ga morajo biti sposobne pravilno uporabljati vse države članice, komisija predlaga odložitev prvotnega datuma začetka uporaba celotnega paketa za e-trgovanje, to je 1. januar 2021 za 6 mesecev. Novi datum začetka uporabe je torej 1. julija 2021, rok za prenos obeh direktiv pa se prestavi iz 31. decembra 2020 na 30. junij 2021. Šestmesečna odložitev se predlaga, ker mora biti zamuda čim krajša, da se čim bolj omejijo dodatne proračunske izgube za države članice. Po oceni komisije so te proračunske izgube primerljive z izgubami, ki bi nastale zaradi nepravilnega delovanja sistema v primeru uveljavitve s 1. januarjem 2021. V vseh treh obravnavanih predlogih stališč Republika Slovenija podpira razloge in cilje, ki izhajajo iz predloga sklepa Sveta o spremembi direktiv Sveta EU 2017/2455 in EU 2019/1995, predloga izvedbene uredbe Sveta o spremembi izvedbe uredbe 2019/2026 in predloga Uredbe Sveta o spremembi uredbe EU 2017/2454 glede datumov prenosa in začetka uporabe svežnja za e-trgovanje zaradi krize, ki jo je povzročil izbruh COVID-19. S tem bo vsem državam članicam omogočen potreben čas za izgradnjo novih informacijskih sistemov in vzpostavitev ustreznih sistemov za izmenjavo podatkov in upravno sodelovanje za spremljanje in nadzor čezmejnega e-trgovanja.</font><br/>
<font size="4">Spoštovani poslanke in poslanci ob upoštevanju vsega navedenega predlagam, da podprete predlog stališča predlogov sklepa o spremembi obeh direktiv, predlog stališča k predlogu izvedbene uredbe Sveta in predlog stališča k predlogu uredbe Sveta. Hvala predsednik za besedo. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Zahvaljujem se državnemu sekretarju na Ministrstvu za finance mag. Petru Ješovniku za predstavitev stališč Republike Slovenije. </font><br/>
<font size="4">Za predstavitev mnenja matičnega delovnega telesa k 1., 2. in 3. točki naprošam člana Odbora za finance, gospoda Jureta Ferjana. </font><br/>
<br/>
<b><font size="4">JURE FERJAN (PS SDS): </font></b><font size="4">Gospod predsednik, hvala za besedo. Kot predlagano bom podal poročilo Odbora za finance, ki je to temo obravnaval na 42. nujni seji, 19. junija 2020 torej k vsem trem točkam, ki jih danes obravnavamo na Odboru za zadeve Evropske unije. K 1. točki je Odbor za finance v skladu z drugim odstavkom 154.h člena Poslovnika Državnega zbora sprejel naslednje mnenje: Odbor za finance podpira predlog stališča Republike Slovenije do Predloga sklepa Sveta o spremembi direktiv (EU) 2017/2455 in (EU) 2019/1995 glede datumov prenosa in začetka uporabe zaradi krize, ki je posledica izbruha COVID-19, ki ga je predložila vlada in predlaga pristojnemu Odboru za zadeve Evropske unije, da predlog stališča sprejme. </font><br/>
<font size="4">Potem k 2. točki današnjega dnevnega reda, Odbor za finance je v skladu z drugim odstavkom 154.h člena Poslovnika Državnega zbora sprejel naslednje mnenje: Odbor za finance podpira Predlog stališča Republike Slovenije do predloga izvedbene uredbe Sveta o spremembi uredbe  EU 2019/2026, kar zadeva datuma začetka uporabe zaradi krize, ki je posledica izbruha COVID-19, ki ga je predložila vlada in predlaga Odboru za zadeve Evropske unije, da predlog stališča sprejme.</font><br/>
<font size="4">In še k 3. točki,  Odbor za finance je v skladu s prvim in drugim odstavkom 154.h člena Poslovnika Državnega zbora sprejel naslednje mnenje: Odbor za finance podpira Predlog stališča Republike Slovenije do predloga uredbe Sveta o spremembi uredbe EU 2017/2454 glede datumov začetka uporabe zaradi krize, ki jo je povzročil izbruh COVID-19, ki ga je predložila Vlada in predlaga pristojnemu Odboru za zadeve Evropske unije, da predlog stališča sprejme.</font><br/>
<br/>
<b><font size="4">3. TRAK: (MK) – 15.05</font></b>
</p><p><font size="4">(nadaljevanje) Torej to je poročilo Odbora za finance. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Zahvaljujem se gospodu Juretu Ferjanu za predstavitev mnenja matičnega delovnega telesa. Na 44. seji, 22. junija 2020 je gradivo k 1., 2. in 3. točki obravnavala tudi Komisija Državnega sveta za mednarodne odnose in evropske zadeve ter sprejela mnenje, ki smo jih prejeli. </font><br/>
<font size="4">Za predstavitev mnenja Komisije Državnega sveta k 1., 2. in 3. točki prosim člana Komisije Bogomirja Vnučca. </font><br/>
<br/>
<b><font size="4">BOGOMIR VNUČEC: </font></b><font size="4">Hvala za besedo, gospod predsedujoči.</font><br/>
<font size="4">Spoštovani navzoči! </font><br/>
<font size="4">Tudi naša komisija k vsem trem predlogom podpira predlog stališča Vlade Republike Slovenije soglasno. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala gospodu Vnučcu za predstavitev mnenj. </font><br/>
<font size="4">Odpiram razpravo poslank in poslancev. Vidim, da ni interesa za razpravo. </font><br/>
<br/>
<font size="4">Zato dajem na glasovanje predlog stališča Republike Slovenije do Predloga sklepa Sveta, ki se glasi: »Republika Slovenija podpira razloge in cilje, ki izhajajo iz predloga sklepa Sveta o spremembi direktiv Sveta Evropske unije 2017/2455 in (EU) 2019/1995 glede datumov prenosa in začetka uporabe zaradi krize, ki je posledica izbruha COVID-19. Republika Slovenija bo podpirala takšne rešitve glede preložitve roka za uveljavitev novih pravic glede davka na dodano vrednost pri čezmejnem e-trgovanju, ki bodo davčnim zavezancem in državam članicam omogočile potreben čas za izgradnjo novih informacijskih sistemov, ki se je zaradi izbruha COVID-19 upočasnila, in bodo hkrati čim bolj omejili vpliv zamika roka uveljavitve novih pravil na zmanjšanje proračunskih prihodkov iz naslova DDV v letu 2021. Republika Slovenija si bo prizadevala za določitev primernega oziroma razumnega roka za uskladitev notranje zakonodaje z direktivama.« Glasujemo. </font><br/>
<font size="4">Kdo je za? (12 članov.) Kdo je proti? (Nihče.)</font><br/>
<font size="4">Ugotavljam, da je stališče sprejeto. </font><br/>
<br/>
<font size="4">S tem končujem 1. točko dnevnega reda. </font><br/>
<br/>
<font size="4">Prehajamo na </font><b><font size="4">2. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA IZVEDBENE UREDBE SVETA O SPREMEMBI UREDBE (EU) 2019/2026, KAR ZADEVA DATUMA ZAČETKA UPORABE ZARADI KRIZE, KI JE POSLEDICA IZBRUHA COVID-19. </font></b><font size="4">Uvodne predstavitve in razpravo smo opravili pri prejšnji točki dnevnega reda. </font><br/>
<font size="4">Na glasovanje dajem predlog stališča Republike Slovenije do predloga izvedbene uredbe, ki se glasi: Republika Slovenija podpira razloge in cilje, ki izhajajo iz predloga izvedbene uredbe Sveta o spremembi izvedbene uredbe (EU) 2019/2026 glede datumov zaradi izbruha krize COVID-19. Republika Slovenija bo podpirala takšne rešitve glede preložitve roka za uveljavitve novih pravic glede davka na dodano vrednost pri čezmejnem e-trgovanju, ki bodo davčnim zavezancem in državam članicam omogočile potreben čas za izgradnjo novih informacijskih sistemov, ki se je zaradi izbruha COVID-19 upočasnila in bodo hkrati čim bolj omejili vpliv zamika roka uveljavitve novih pravil na zmanjšanje proračunskih prihodkov iz naslova DDV v letu 2021. Prosim, da začnemo z glasovanjem. Glasovanje se je začelo. </font><br/>
<font size="4">Kdo je za? (11 članov.) Kdo je proti? (Nihče.)</font><br/>
<font size="4">Ugotavljam, da je stališče sprejeto. </font><br/>
<font size="4">S tem končujem 2. točko dnevnega reda. </font><br/>
<br/>
<font size="4">Prehajamo na</font><b><font size="4"> 3. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE SVETA O SPREMEMBI UREDBE (EU) 2017/2454 GLEDE DATUMOV ZAČETKA UPORABE ZARADI KRIZE, KI JO JE POVZROČIL IZBRUH VIRUSA COVID-19. </font></b><font size="4">Uvodne predstavitve in razpravo smo opravili pri 1. točki dnevnega reda. </font><br/>
<br/>
<font size="4">Na glasovanje dajem predlog stališča Republike Slovenije do predloga uredbe, ki se glasi: »Republika Slovenija podpira razloge in cilje, ki izhajajo iz predloga uredbe Sveta o spremembi uredbe (EU) 2017/2454 glede datumov začetka uporabe zaradi krize, ki jo je povzročil izbruh COVID-19. </font><br/>
<br/>
<b><font size="4">4. TRAK: (MK) – 15.10</font></b>
</p><p><font size="4">(nadaljevanje) Republika Slovenija bo podpirala takšne rešitve glede preložitve roka za uveljavitve novih pravil glede davka na dodano vrednost pri čezmejnem e-trgovanju, s katerim bo državam članicam, ki zaradi krize po izbruhu COVID-19 potrebujejo dodaten čas, omogočena vzpostavite ustreznih sistemov za izmenjavo podatkov in upravno sodelovanje za spremljanje in nadzor čezmejnega e-trgovanja in bo hkrati doseženo minimalno zmanjšanje prihodkov proračuna od davka na dodano vrednost pri e-trgovanju v letu 2021 zaradi preložitve roka.« Glasujemo. </font><br/>
<font size="4">Kdo je za? (12 članov.) Kdo je proti? (Nihče.)</font><br/>
<font size="4">Ugotavljam, da je stališče sprejeto.</font><br/>
<br/>
<font size="4">Zahvaljujem se vam za današnjo udeležbo. S tem pa tudi končujem 79. sejo Odbora za zadeve Evropske unije. </font><br/>
<font size="4">Delo predvidoma nadaljujemo 3. julija 2020 in sicer s predstavijo prednostnih nalog predsedovanja Zvezne Republike Nemčije Svetu Evropske unije v drugi polovici letošnjega leta. S tem tudi končujem današnjo sejo in hkrati vsem skupaj želim ponosno praznovanje dneva državnosti. </font><br/>
<font size="4">Hvala. </font><br/>
<br/>
<b><font size="4">Seja je bila končana 23. junija 2020 ob 15.12.</font></b></p>
</root>