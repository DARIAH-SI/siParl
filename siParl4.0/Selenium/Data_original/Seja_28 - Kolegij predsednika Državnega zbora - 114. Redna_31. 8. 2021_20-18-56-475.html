<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>114. seja</b><br>
<br>
<b>(31. avgust 2021)</b></p></div><br>
<br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 15.02. </b><br>
<br>
<b>1. TRAK: (DAG) </b><br>
<br>
<b>	PREDSEDNIK IGOR ZORČIČ: </b>Spoštovani kolegice in kolegi! Začenjam 114. sejo kolegija.<br>
	Obveščam vas o dveh nadomeščanjih, in sicer, sam bom nadomeščal Janjo Sluga, Tina Heferle pa po pooblastilu nadomešča Braneta Golubovića. <br>
<br>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO NUJNEM POSTOPKU.</b><br>
<b>	</b>Gradivo ste prejeli s sklicem seje kolegija. Kolegij razpravlja in glasuje o predlogu Vlade, da Državni zbor po nujnem postopku obravnava Predlog zakona o spremembah in dopolnitvah Zakona o davku na dodano vrednost. <br>
	Želi besedo predstavnica Vlade? (Da.) Imate besedo. <br>
<br>
	<b>MAG. JANJA GARVAS HOČEVAR: </b>Hvala, predsednik.<br>
	Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. <br>
	Predlog zakona je vezan na prenos več direktiv EU, katerih rok za prenos in uveljavitev je potekel že 1. julija 2021. Določbe teh direktiv uvajajo nove ureditve, ki se morajo uporabljati enotno za celotno Evropsko unijo, zato nepravočasno sprejetje zakona vpliva tudi na ureditve v drugih državah članicah. Republika Slovenija z implementacijo teh direktiv v zakonu zamuja, zato je minister, pristojen za finance, sprejel pravilnik za njihovo izvajanje v prehodnem obdobju do sprejetja tega zakona. Evropska komisija lahko sproži postopek kršitve zaradi nepravočasnega prenosa direktiv, kar ima lahko za Slovenijo tudi hude finančne posledice. <br>
	Hvala. <br>
<br>
<b>	PREDSEDNIK IGOR ZORČIČ: </b>Zahvaljujem se mag. Janji Garvas Hočevar. <br>
	Odpiram razpravo. Želi kdo besedo? (Ne.) Ugotavljam, da ne, zato razpravo zaključujem. <br>
	Prehajamo na glasovanje o naslednjem predlogu sklepa: »Predlog zakona o spremembah in dopolnitvah Zakona o davku na dodano vrednost se obravnava po nujnem postopku.« Glasujemo.<br>
	Kdo je za? (SDS, NSi, SMC, narodni skupnosti, DeSUS, SNS.) Kdo je proti? (…) Vzdržani? (…)<br>
	Ugotavljam, da je sklep sprejet.<br>
<br>
	S tem zaključujem to točko dnevnega reda. <br>
<br>
	Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br>
<b>	</b>Gradivo ste prejeli s sklicem seje kolegija. Razpravljali in odločali bomo o štirih predlogih za obravnavo predlogov zakonov po skrajšanem postopku. Najprej o tem, da se po skrajšanem postopku obravnava Predlog zakona o spremembi in dopolnitvi Zakona o organizaciji in financiranju vzgoje in izobraževanja. <br>
	Želi kdo besedo? (Ne.) Ugotavljam, da ne, zato razpravo zaključujem.<br>
	Prehajamo na glasovanje o naslednjem predlogu sklepa: <br>
<br>
<b>2. TRAK: (TB) – 15.05</b><br>
<br>
	(nadaljevanje) »Predlog zakona o spremembi in dopolnitvi Zakona o organizaciji in financiranju vzgoje in izobraževanja se obravnava po skrajšanem postopku.« Glasujemo.<br>
	Kdo je za? (Vsi.) Kdo je proti? (Nihče.)<br>
	Ugotavljam, da je soglasno sprejeto.<br>
<br>
	Prehajam na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o varstvu pred ionizirajočimi sevanji in jedrski varnosti.<br>
	Želi besedo predstavnica Vlade? (Da.)<br>
Mag. Janja Garvas Hočevar, imate besedo.<br>
<br>
<b>MAG. JANJA GARVAS HOČEVAR:</b> Hvala.<br>
Vlada Republike Slovenije predlaga, da se predlog zakona obravnava po skrajšanem postopku, saj gre za dopolnitve in spremembe zaradi manj zahtevnih uskladitev predloga zakona s pravom EU. Vsebinske dopolnitve predloga zakona se v celoti nanašajo na očitke iz uradnega opomina Evropske komisije z dne 30. 10. 2020. V odgovoru na uradni opomin smo se zavezali, da si bomo prizadevali za čim hitrejšo odpravo nedoslednosti pri prenosu direktive v slovenski pravni red. <br>
Z novelo zakona se spreminja tudi pristojno ministrstvo za nadzor nad poslovanjem izvajalca obvezne državne gospodarske javne službe za ravnanje z radioaktivnimi odpadki. Preostale spremembe pa predstavljajo izključno redakcijske popravke, kot je odprava napačnih sklicev in terminološko uskladitev besedila.<br>
Hvala.<br>
<br>
<b>PREDSEDNIK IGOR ZORČIČ: </b>Hvala lepa.<br>
Odpiram razpravo. Ni želje po razpravi. Zaključujem razpravo. Prehajamo na glasovanje.<br>
Na glasovanje dajem naslednji predlog sklepa: »Predlog zakona o spremembah in dopolnitvah Zakona o varstvu pred ionizirajočimi sevanji in jedrski varnosti se obravnava po skrajšanem postopku.« Glasujemo.<br>
Kdo je za? (SNS, DeSUS, narodni skupnosti, SMC, NSi, SDS, Nepovezani.) Kdo je proti? (…) Vzdržani? (…)<br>
	Ugotavljam, da je sklep sprejet.<br>
	<br>
	Prehajam na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o pokojninskem in invalidskem zavarovanju.<br>
	Želi besedo Jožef Horvat, prvopodpisani predlagatelj? (Da.)<br>
	Imate besedo.<br>
<br>
	<b>JOŽEF HORVAT (PS NSi):</b> Hvala lepa, spoštovani gospod predsednik!<br>
	Dragi kolegice in kolegi!<br>
	Gre za manjše spremembe Zakona o pokojninskem in invalidskem zavarovanju, ki smo ga koalicijske poslanske skupine spisale, predvsem zato, ker smo dobili nekatere pobude od upokojencev, tudi Zveze društev upokojencev Slovenije in vas prosim za podporo, da bi se obravnavala ta novela zakona po skrajšanem postopku.<br>
Hvala lepa.<br>
<br>
<b>PREDSEDNIK IGOR ZORČIČ: </b>Hvala lepa.<br>
Odpiram razpravo. Želi kdo besedo? (Ne.) Ugotavljam, da ne. Zaključujem razpravo.<br>
<br>
Na glasovanje dajem naslednji predlog sklepa: »Predlog zakona o spremembah in dopolnitvah Zakona o pokojninskem in invalidskem zavarovanju se obravnava po skrajšanem postopku.« Glasujemo.<br>
Kdo je za? (SNS, DeSUS, narodni skupnosti, SMC, NSi, SDS.) Kdo je proti? (Nihče.) Vzdržani? (…)<br>
	Ugotavljam, da je sklep sprejet.<br>
<br>
	Prehajam še na obravnavo predloga, da se po skrajšanem postopku obravnava Predlog zakona o dopolnitvi Zakona o tujcih.<br>
	Želi besedo dr. Matej T. Vatovec? (Da.) Imate besedo.<br>
<br>
	<b>DR. MATEJ TAŠNER VATOVEC (PS Levica):</b> Ja, najlepša hvala, predsednik.<br>
	Lep pozdrav vsem!<br>
	Tudi to gre za manjše spremembe oziroma dopolnitev zakona. Gre za to, da je na predlog Vlade letos Državni zbor sprejel novelo Zakona o tujcih, ki je zaostrila pogoje za tuje študente in v tem primeru govorimo o tem, da bo v roku enega meseca, bodo tuji študenti, študenti, ki prihajajo iz tretjih držav, pravzaprav soočeni s tem, da ali zaključijo študij ali pač najamejo nek manjši kredit, zato, ker bojo mogli imet na računu višja sredstva, kot je do sedaj veljalo. Se pravi, gre za neko novost, ki se je zgodila med časom trajanja njihovega študija in ki lahko potencialno ogrozi študijsko pot teh študentov, tako da, predlagamo, da se določbe Zakona o tujcih, ki se tičejo tujih študentov, spremenijo oziroma vrnejo nazaj na prejšnje določbe, tako, da bi lahko ti študentje nemoteno nadaljevali svojo študijsko pot. <br>
K temu pozivajo tudi rektorska konferenca, številni akademiki in univerzitetni profesorji, ker tudi opozarjajo na to, da je sodelovanje s tujimi študenti in s tujimi univerzami tudi nek pomemben vidik mednarodnega sodelovanja naših univerz in je tudi nek vidik plemenitenja oziroma bogatenja te skupnosti. Tako da, vas tudi jaz prosim za podporo temu skrajšanemu postopku.<br>
<br>
<b>PREDSEDNIK IGOR ZORČIČ: </b>Hvala lepa.<br>
Odpiram razpravo. Želi kdo razpravljati? (Ne.) Ugotavljam, da ne. Zaključujem razpravo.<br>
<br>
Na glasovanje dajem naslednji predlog sklepa: »Predlog zakona o dopolnitvi Zakona o tujcih se obravnava po skrajšanem postopku.« Glasujemo.<br>
Kdo je za? (Vsi.) Kdo je proti? (Nihče.)<br>
	Ugotavljam, da je soglasno sprejeto.<br>
<br>
	S tem zaključujem to točko dnevnega reda.<br>
<br>
<b>3. TRAK (VI) 15.10</b><br>
<br>
	(nadaljevanje) Prehajamo na <b>3. TOČKO DNEVNEGA REDA – PREDLOG SKLEPA O SPREMEMBI IN DOPOLNITVI SKLEPA O DOLOČITVI ŠTEVILA MEST POSLANSKIH SKUPIN V DELOVNIH TELESIH DRŽAVNEGA ZBORA IN O DOLOČITVI POSLANSKIH SKUPIN, KI JIM PRIPADAJO MESTA PREDSEDNIKOV IN PODPREDSEDNIKOV DELOVNIH TELES DRŽAVNEGA ZBORA.</b>	<br>
	Kot gradivo s sklicem seje Kolegija te prejeli predlog sklepa, ki vključuje medsebojno usklajeni dogovor poslanskih skupin LMŠ in Nepovezanih poslancev pri številu mest v Odboru za delo, družino, socialne zadeve in invalide. Želi besedo predstavnik predlagatelja? (Ne.) Želi še kdo besedo? (Ne.)<br>
<br>
	Prehajamo na glasovanje. Na glasovanje dajem naslednji sklepa, in sicer: »Predlog sklepa o spremembi in dopolnitvi Sklepa o določitvi števila mest poslanskih skupin v delovnih telesih Državnega zbora in o določitvi poslanskih skupin, ki jim pripadajo mesta predsednikov in podpredsednikov delovnih teles državnega zbora.« Glasujemo. <br>
	Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto. <br>
<br>
	S tem zaključujem to točko dnevnega reda in 114. sejo Kolegija. <br>
<br>
…/ oglašanje iz klopi/ Nekaj pod razno? Potem pa dajmo, glede na to, da je to prva seja po počitnicah in ste že v formi, ker je vse tekoče steklo… <br>
Kolega Krivec, pa potem kolega Matej T. Vatovec. <br>
<br>
<b>DANIJEL KRIVEC (PS SDS):</b> Mislim, da boste ugotovil, da je en smiseln predlog. No, upam, da boste dobronamerno to vzeli. <br>
Najprej lep pozdrav vsem. Hvala, spoštovani predsednik, za besedo. Glede na to, da se situacija glede Covida ves čas spreminja in poslabšuje je moj predlog, ki je bil podan na naši poslanski skupini, ker smo se danes prvič srečali, da se pogoj PCT uvede tudi na vhodu v Državni zbor. Se pravi, tudi za vabljene goste, pa tiste, ki prihajajo, odhajajo, brez da jih kdorkoli kontrolira. Mislim, da smo neka resna institucija, ki si ne more privoščiti, da bi se nam ponovno pojavile kakršnekoli težave s tem. S tega vidika je moj predlog, da se ta, bi rekel, ukrep začne sprovajati tudi na vhodu v Državni zbor za vse, ki prihajajo na odbore, na raznorazne obiske in da se s tem zavaruje tudi poslance, zaposlene in tako naprej, da bi bilo naše delo nemoteno. <br>
To je, po moje, dokaj smiseln predlog. <br>
<br>
<b>PREDSEDNIK IGOR ZORČIČ:</b> Okej. Ima kdo mogoče kakšno posebno stališče v zvezi s tem predlogom? (Ne.) Dobro.<br>
Mogoče generalna sekretarka? (Da.)<br>
<br>
<b>URŠULA ZORE TAVČAR:</b> Jaz bi samo mogoče navezala na to… najlepša hvala. Izdatno smo se ukvarjali s pogojem PCT tudi za restavracijo. Tako da tudi, ker je to gostinska dejavnost… / oglašanje iz klopi/ ne, ampak je gostinska dejavnost in ne loči več in tudi odlok… Mislim, že sedaj,  med zaposlenimi, zunanjimi, vsem, tako da tudi tukaj je potreben pogoj PCT. Samo toliko. <br>
<br>
<b>PREDSEDNIK IGOR ZORČIČ:</b> Matej T. Vatovec. <br>
<br>
<b>DR. MATEJ TAŠNER VATOVEC (PS Levica):</b> Hvala še enkrat.<br>
Jaz bi samo rad opozoril na to, da spet nekoliko zamujajo odgovori na vprašanja in pobude. Mi imamo odprte nekaj s strani vlade še iz 23. 7., je potekel rok, ministrstvo za finance 26. 7 in tako naprej. Skratka, pač tu bi res rad še enkrat izpostavil to relativno neugodno prakso, predvsem za opozicijo na ministrstva, ki ne odgovarjajo na vprašanja. <br>
<br>
<b>PREDSEDNIK IGOR ZORČIČ:</b> Okej, hvala lepa. <br>
Spoštovana mag. Janja Garvas Hočevar je slišala in bo to prenesla na Vlado. <br>
Spoštovani kolegice in kolegi! Hvala.<br>
<br>
<b>Seja Kolegija je bila končana 31. avgusta 2021 ob 15.13.</b>