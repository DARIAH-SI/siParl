<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA GOSPODARSTVO</font></b><br>
<b><font size="4">38. nujna seja</font></b><br>
<br>
<b><font size="4">(20. oktober 2021)</font></b><br>
</p></div><br>
<b><font size="4">Sejo je vodila Mateja Udovč, predsednica Odbora za gospodarstvo.</font></b><br>
<b><font size="4">Seja se je začela ob 8.00.</font></b><br>
<br>
<b><font size="4">	PREDSEDNICA MATEJA UDOVČ:</font></b><font size="4"> Dobro jutro. Vse članice in člane Odbora, vabljene ter ostale prisotne lepo pozdravljam.</font><br>
<font size="4">	Pričenjam 38. nujno sejo Odbora za gospodarstvo. Obveščam vas, da so zadržani in se seje ne morejo udeležiti naslednje članice in člani Odbora: iz Poslanske skupine Levica sta odsotna Boštjan Koražija in Miha Kordiš, iz Poslanske skupine SAB je opravičeno odsotna mag. Alenka Bratušek. Na seji kot nadomestne članice in člani Odbora s pooblastilom sodelujejo: Franca Rosca nadomešča poslanec Franci Kepa in Gregorja Periča nadomešča poslanka Monika Gregorčič.</font><br>
<font size="4">	S sklicem seje ste prejeli dnevni red. Ker v poslovniškem določenem roku ni bilo predlaganih sprememb, je določen takšen dnevni red seje kot ste ga prejeli s sklicem.</font><br>
<font size="4">	</font><br>
<font size="4">	Prehajamo na obravnavo </font><b><font size="4">1. TOČKE DNEVNEGA REDA – STALIŠČE REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPLOŠNI VARNOSTI PROIZVODOV, SPREMEMBI UREDBE EU ŠT. 1025/2012 EVROPSKEGA PARLAMENTA IN SVETA TER RAZVELJAVITVI DIREKTIVE SVETA 87/357/ES IN DIREKTIVE 2001/95/ES EVROPSKEGA PARLAMENTA IN SVETA – EPA 2185-VIII, EU E 171.</font></b><font size="4"> Predlagatelj Stališča Republike Slovenije je Vlada. Odbor za gospodarstvo je matično delovno telo. Za obravnavo te točke, ki jo bo obravnaval na podlagi 154.h člena Poslovnika Državnega zbora.</font><br>
<font size="4">	K obravnavi te točke so vabljeni Vlada, Ministrstvo za gospodarski razvoj in tehnologijo. Za uvodno dopolnilno obrazložitev dajem besedo predstavniku Ministrstva za gospodarski razvoj in tehnologijo državnemu sekretarju Andreju Čušu. </font><br>
<font size="4">	Gospod Andrej Čuš, beseda je vaša.</font><br>
<br>
<font size="4">	</font><b><font size="4">ANDREJ ČUŠ:</font></b><font size="4"> Hvala za besedo, predsedujoča. Spoštovane poslanke, spoštovani poslanci, lep pozdrav. </font><br>
<font size="4">	Danes barve Ministrstva za gospodarski razvoj in tehnologijo zastopava jaz in pa gospa Breda Goršek z Direktorata za notranji trg, ki bo tudi po potrebi sodelovala v razpravi. Dovolite pa mi, da na začetku predstavim splošne cilje in seveda tudi stališče našega ministrstva.</font><br>
<font size="4">	Splošni cilj predlagane uredbe je doseči višjo raven varstva potrošnikov, zagotavljanje njihovega zdravja in varnosti ter izboljšanje delovanja notranjega ob zagotovitvi enakih konkurenčnih pogojev za podjetja. </font><br>
<font size="4">	Dejansko gre pri predlagani uredbi za prenovo direktive o splošni varnosti proizvodov, ki se po kar 20 letih od njene uveljavitve seveda potrebna prenove zaradi novih okoliščin, ki seveda prinaša tehnološki napredek, razvoj tehnologij, razvijajo se nove prodajne poti, kot je tudi spletna prodaja in pa seveda tudi dejstva, da je na trgu še vedno preveč nevarnih proizvodov. </font><br>
<font size="4">	Pri oceni uveljavitve direktive o splošni varnosti proizvodov se je namreč izkazalo, da sicer direktiva izpolnjuje splošne cilje, vendar pa je kljub temu potrebno oziroma je na trgu še vedno preveč nevarnih proizvodov. Nadaljnja analiza je pokazala, da odpoklici nevarnih proizvodov od potrošnikov niso dovolj učinkoviti, določbe o nadzoru trga niso v celoti učinkovite in skladne s pravili, ki veljajo za harmonizirane proizvode. Pravila glede varnosti izdelkov zavajajočega videza, ki so podobni živilom, se po državah članicah uporabljajo nedosledno.</font><br>
<font size="4">	Zato so specifični cilji, ki si jih želi doseči s predlagano uredbo naslednji; kot prvič zagotovitev pravil o splošni varnosti za vse neživilske potrošniške proizvode in za varnostna tveganja, vključno s tistimi, ki so povezana z novimi tehnologijami. </font><br>
<br>
<b><font size="4">2. TRAK: (ES) – 8.05</font></b><br>
<br>
<font size="4">	(nadaljevanje) Drugič, zagotovitev varnosti proizvodov, ki se prodajajo preko spleta. Tretjič, izboljšanje uspešnosti in učinkovitosti odpoklica proizvodov, da nevarni proizvodi ne bi bili dostopni potrošnikom. Četrtič, okrepitev nadzora trga ter zagotovitev boljše uskladitve pravil za harmonizirane in neharmonizirane potrošniške proizvode. Petič, obravnava tveganj v zvezi z izdelki zavajajočega videza, ki jih potrošnik lahko zamenja z živili. In kot zadnje je zagotovitev enakih konkurenčnih pogojev za vsa podjetja.</font><br>
<font size="4">	Uredba omogoča skladnejše izvajanje v vseh državah članicah EU, zato je izbrana kot ustreznejši pravni instrument od trenutno veljavne direktive. </font><br>
<font size="4">	V predlaganem stališču izražamo podporo Republike Slovenije k predlogu nove uredbe. Ob tem pa se seveda tudi strinjamo, da po dvajsetih letih res družbeni napredek, tehnološki napredek – navade potrošnikov so se tako spremenile, da je to že zelo potrebno in nujno. </font><br>
<font size="4">	Pri usklajevanju predloga uredbe si bo Republika Slovenija prizadevala za njeno izboljšanje v smislu večje jasnosti in konsistentnosti zakonodaje, poenotenje pravil in obveznosti za harmonizirane in neharmonizirane proizvode, zagotavljanje visoke ravni varstva potrošnikov in hkrati enakih pogojev za vsa podjetja. </font><br>
<font size="4">	Ob tem bi tudi rad povedal, da smo na Ministrstvu za gospodarski razvoj in tehnologijo uskladili to stališče z Ministrstvom za okolje in prostor, Ministrstvom za finance, Ministrstvom za javno upravo, Ministrstvom za infrastrukturo in pa seveda tudi nadzornimi organi kot so, Finančna uprava, potem Zdravstveni inšpektorat in pa tudi Tržni inšpektorat. Zato seveda, spoštovane poslanke in poslanci, predlagamo, da stališče podprete.</font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNICA MATEJA UDOVČ:</font></b><font size="4"> Najlepša hvala državnemu sekretarju Andreju Čušu za dopolnilno obrazložitev. </font><br>
<font size="4">	Sedaj pa odpiram razpravo poslank in poslancev. Želi kdo razpravljati? Ugotavljam, da ne. S tem zaključujem razpravo.</font><br>
<font size="4">	Prehajamo na glasovanje. Na glasovanje dajem naslednji predlog sklepa: »Odbor za gospodarstvo predlaga Odboru za zadeve Evropske unije kot pristojnemu odboru, da podpre Stališče Republike Slovenije do predloga uredbe Evropskega parlamenta in Sveta o splošni varnosti proizvodov, spremembi uredbe EU št. 1025/2012 Evropskega parlamenta in Sveta ter razveljavitvi direktive Sveta 78/357/EGS in pa direktive 2001/95/ES Evropskega parlamenta in Sveta, EPA 2185-VIII, EU E 171.«</font><br>
<font size="4">	Ker ugotavljam, da vsi poslanke in poslanci nimajo pri sebi notifikacijske kartice bomo glasovanje opravili z dvigom rok.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (10 članov.) Je kdo proti? (Nihče.)</font><br>
<font size="4">	Ugotavljam, da je mnenje sprejeto.</font><br>
<font size="4">	Določiti moramo še poročevalca za sejo Odbora za zadeve Evropske unije. Predlagam, da je to naš kolega Andrej Černigoj. Ali kdo temu nasprotuje? Ugotavljam, da ne. </font><br>
<font size="4">	S tem zaključujem to točko dnevnega reda in današnjo sejo Odbora za gospodarstvo. Hvala lepa.</font><br>
<br>
<b><font size="4">Seja je bila končana 20. oktobra 2021 ob 8.09.</font></b>