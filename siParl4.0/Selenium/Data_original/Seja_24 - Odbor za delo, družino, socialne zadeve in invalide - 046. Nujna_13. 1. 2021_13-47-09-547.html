<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b><br>
<b><font size="4">46. nujna seja</font></b><br>
<br>
<b><font size="4">(13. januar 2021)</font></b></p></div><br>
<b><font size="4">Sejo je vodila Eva Irgl, predsednica odbora.</font></b><br>
<b><font size="4">Seja se je začela ob 16.02. </font></b><br>
<br>
<b><font size="4">1. TRAK: (DAG) </font></b><br>
<br>
<b><font size="4">	PREDSEDNICA EVA IRGL: </font></b><font size="4">Dober dan in lepo pozdravljeni! Seveda lepo pozdravljam članice in člane našega odbora in tudi vabljene na današnjo sejo! Začenjam 46. nujno sejo Odbora za delo, družino, socialne zadeve in invalide. </font><br>
<font size="4">	Na seji kot nadomestni člani odbora s pooblastili sodelujejo: namesto Karmen Furman je z nami Janez Moškrič. Sicer sta se pa opravičila Soniboj Knežak in Jurij Lep. Zaenkrat drugih opravičil nimam, čeprav vem, da se nam bodo verjetno ostali člani še pridružili, ker jih nekaj še manjka.</font><br>
<font size="4">	Na sejo smo povabili predstavnike Ministrstva za delo, družino, socialne zadeve in enake možnosti, z nami je gospa Mateja Ribič, državna sekretarka.</font><br>
<br>
<font size="4">	Ker v poslovniškem roku nisem prejela predlogov za spremembo dnevnega reda, ugotavljam, da je določen dnevni red seje, kot ste ga prejeli s sklicem seje. Dnevni red seje je naslednji: Predlog stališča Republike Slovenije do Predloga direktive Evropskega parlamenta in Sveta o ustreznih minimalnih plačah v Evropski uniji. Naj povem, da bo matično delovno telo ta predlog stališča obravnavalo na podlagi 154.h člena Poslovnika Državnega zbora. </font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O USTREZNIH MINIMALNIH PLAČAH V EVROPSKI UNIJI.</font></b><br>
<b><font size="4">	</font></b><font size="4">Gradivo je bilo objavljeno na spletnih straneh Državnega zbora. </font><br>
<font size="4">	Naj najprej povem, da je bilo stališče dodeljeno v skladu s poslovnikom v obravnavo Odboru za zadeve Evropske unije kot pristojnemu odboru ter našemu odboru kot matičnemu delovnemu telesu. </font><br>
<font size="4">	Najprej vabim k besedi državno sekretarko Ministrstva za delo, gospo Matejo Ribič. Izvolite.</font><br>
<br>
<font size="4">	</font><b><font size="4">MATEJA RIBIČ: </font></b><font size="4">Hvala za besedo. </font><br>
<font size="4">	Spoštovana predsednica odbora, spoštovane poslanke, spoštovani poslanci! </font><br>
<font size="4">	Evropska komisija je 28. oktobra 2020 podala Predlog direktive Evropskega parlamenta in Sveta o ustreznih minimalnih plačah v Evropski uniji, ki ga je pripravila na podlagi intenzivnih posvetovanj s socialnimi partnerji in širšo javnostjo. Med glavnimi izhodišči posvetovanj so bili: upoštevanje nacionalnih tradicij, avtonomija socialnih partnerjev in spoštovanje kolektivnih pogajanj. Kot izhodišče velja izpostaviti Načelo 6 Evropskega stebra socialnih pravic iz novembra 2017, ki se nanaša na plače in poziva k določitvi ustreznih minimalnih plač, in sicer na pregleden in predvidljiv način, v skladu z nacionalnimi praksami ter ob spoštovanju </font><br>
<font size="4">	</font><br>
<b><font size="4">2. TRAK: (DAG) – 16.05</font></b><br>
<br>
<b><font size="4">	</font></b><font size="4">(nadaljevanje) avtonomije socialnih partnerjev; politične usmeritve komisije za obdobje 2019-2024, kjer je bil napovedan akcijski načrt za celovito izvajanje Evropskega stebra socialnih pravic, vključno s pobudo o poštenih minimalnih plačah, ter politične smernice predsednice Evropske komisije Ursule von der Leyen ob nastopu mandata in v nagovoru o stanju v Evropski uniji. </font><br>
<font size="4">	Evropska komisija je sledila pozivom k pravični in socialni Evropi, prav tako pa se je tudi želela odzivati na socialno-ekonomske razmere, ki so se zaradi krize zaradi pandemije še zaostrile. Predlog direktive vzpostavlja okvir za povečanje ustreznosti minimalnih plač in izboljšanje dostopa delavcev do zaščite minimalne plače, tako v sistemih z zakonsko določenimi minimalnimi plačami kot v sistemih, ki temeljijo na kolektivnih pogajanjih. Predlog ne zavezuje držav članic, da vzpostavijo zakonsko določeno minimalno plačo, prav tako ne poskuša vzpostaviti skupne višine minimalne plače. Predlog poziva vse države članice, naj spodbujajo kolektivna pogajanja o določanju plač, še zlasti takrat, kadar je pokritost s kolektivnimi pogajanji majhna, pa tudi da okrepijo izvrševanje minimalnih plač ter spremljanje njihove ustreznosti in pokritosti z njimi. Kar zadeva države, ki že imajo zakonsko določene minimalne plače, je namen predlagane direktive zagotoviti, da se v teh državah vzpostavijo pogoji za določanje minimalne plače na ustrezni ravni ob upoštevanju socialno-ekonomskih razmer ter regionalnih in sektorskih razlik. K ustreznosti zakonsko določenih minimalnih plač bodo prispevali jasna in trdna merila za večjo ustreznost ter okvir upravljanja, ki omogoča redne in pravočasne posodobitve ter učinkovito vključevanje socialnih partnerjev. Poleg tega naj bi se s predlagano direktivo ustreznost nadalje izboljšala tudi s čim večjo omejitvijo uporabe variacij zakonsko določenih minimalnih plač za posebne skupine delavcev ali odbitkov od plačila. </font><br>
<font size="4">	Bistveni poudarki predloga stališča Republike Slovenije so: Republika Slovenija podpira cilje predloga direktive, s katero se želi zagotoviti, da bodo delavci v Evropski uniji zaščiteni z ustreznimi minimalnimi plačami, ki jim bodo omogočale dostojno življenje ne glede na to, kje delajo, ter da se bo povečala ustreznost minimalnih plač, izboljšala pokritost z njimi in se s tem zagotovila tudi konvergenca navzgor med državami članicami. Prav tako Republika Slovenija podpira spodbujanje kolektivnega dogovarjanja o določanju plač. Republika Slovenija ocenjuje, da je slovenska ureditev glede sistema in mehanizma določanja minimalnih plač v večji meri skladna z zahtevami predloga direktive. Določene prilagoditve bi potrebovali predvsem glede zahteve za ustanovitev posvetovalnega telesa, ki bi pristojnim organom svetoval o vprašanjih, povezanih z zakonsko določeno minimalno plačo, in glede zahteve za spremljanje in zbiranje podatkov. Poleg tega ostaja odprto tudi vprašanje morebitne fiksne opredelitve kazalnika za ocenjevanje ustreznosti minimalne plače. Republika Slovenija meni, da je treba v celoti spoštovati pristojnosti Evropske unije in raznolikost nacionalnih sistemov. Vsak instrument Evropske unije bi moral omogočati zadostno prožnost v državah članicah, upoštevati dobro delujoče nacionalne ureditve in spoštovati avtonomijo socialnih partnerjev. Glede na to Republika Slovenija pozdravlja odločitev o pridobitvi pisnega mnenja pravne službe Sveta glede vprašanja ustreznosti pravne podlage predlagane direktive, kar bo nedvomno pripomoglo k razjasnitvi dilem. Republika Slovenija je močna podpornica načela Evropskega stebra socialnih pravic, ki se nanaša na minimalne plače, kot tudi konvergence navzgor. V pogajanjih tako v vlogi države članice kot tudi med prihajajočim predsedovanjem bo konstruktivna in bo iskala kompromise, ki bodo sprejemljivi za vse države članice, da bi na ta način preprečila nadaljnja razhajanja in spodbujala enotnost v Evropski uniji. </font><br>
<font size="4">	Hvala.</font><br>
<br>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam. </font><br>
<font size="4">	Naj povem, da gospoda Miho Kordiša nadomešča gospod Matej Tašner Vatovec, ki ga lepo pozdravljam. </font><br>
<font size="4">	Odpiram razpravo poslank in poslancev, če želite razpravljati o predlogu stališča Republike Slovenije do predloga direktiva Evropskega parlamenta. Če ne želi nihče razpravljati, razpravo zaključujem.</font><br>
<font size="4">	</font><br>
<b><font size="4">3. TRAK: (DAG) – 16.10</font></b><br>
<br>
<b><font size="4">	</font></b><font size="4">(nadaljevanje) Na glasovanje dajem naslednje mnenje: »Odbor za delo, družino, socialne zadeve in invalide podpira Predlog stališča Republike Slovenije do Predloga direktive Evropskega parlamenta in Sveta o ustreznih minimalnih plačah v Evropski uniji, ki ga je predložila Vlada, in predlaga Odboru za zadeve Evropske unije kot pristojnemu odboru, da ga sprejme.« Glasujemo.</font><br>
<font size="4">	Kdo je za? (11 članov.) Kdo je proti? (Nihče.)</font><br>
<font size="4">	Ugotavljam, da je mnenje sprejeto. </font><br>
<font size="4">	Zahvaljujem se predvsem državni sekretarki, da je pojasnila stališče Vlade. Zahvaljujem se tudi vsem članicam in članom odbora. Želim vam varno pot, kamorkoli že greste, in srečno! Nasvidenje. </font><br>
<br>
<b><font size="4">Seja se je končala 13. januarja 2021 ob 16.11. </font></b>