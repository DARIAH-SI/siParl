<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA KULTURO</font></b><br>
<b><font size="4">31. nujna seja</font></b><br>
<br>
<b><font size="4">(8. december 2020)</font></b><br>
<br>
</p></div><br>
<b><font size="4">Sejo je vodila Violeta Tomić, predsednica Odbora za kulturo.</font></b><br>
<b><font size="4">Seja se je začela ob 19.52.</font></b><br>
<br>
<b><font size="4">	PREDSEDNICA VIOLETA TOMIĆ: </font></b><font size="4">Spoštovane kolegice in kolegi! Ura je 19.53. Prosim, da pridete v dvorano. </font><br>
<font size="4">	Vse prisotne prav lepo pozdravljam. Vabljene in tudi članice in člane Odbora in pričenjam 31. njuno sejo Odbora za kulturo.</font><br>
<font size="4">	Obveščam vas, da so zadržani in se seje ne morejo udeležiti naslednji članice in člani odbora: Zmago Jelinčič Plemeniti je napovedal odsotnost zaradi nestrinjanja zlorabe pravne države v korist prestopniškega posameznika. Imam pa tudi pooblastilo. Matjaža Nemca nadomešča mag. Dejan Židan, ki ga prav lepo pozdravljam.</font><br>
<font size="4">	S sklicem seje ste prejeli dnevni red seje odbora, ki se glasi: Protipravni odvzem statusa samozaposlenega v kulturi Zlatanu Čordiću Zlatku. Ker v poslovniškem roku nisem prejela predlogov v zvezi z dnevnim redom, je določen takšen dnevni red, kot je bil predlagan s sklicem. </font><br>
<font size="4">	</font><br>
<font size="4">	Prehajamo na </font><b><font size="4">1. TOČKO DNEVNEGA REDA – PROTIPRAVNI ODVZEM STATUSTA SAMOZAPOSLENEGA V KULTURI ZLATANU ČORDIĆU – ZLATKU.</font></b><font size="4"> Dovolite mi, da predstavim prvo točko. Na sejo pa so bili vabljeni dr. Vasko Simoniti, minister za kulturo, Zlatan Čordić-Zlatko samozaposlen v kulturi, Asociacija, Društvo nevladnih organizacij in posameznikov na področju kulture. </font><br>
<font size="4">	Besedo pa želi Janja Sluga. Prosim.</font><br>
<br>
<font size="4">	</font><b><font size="4">JANJA SLUGA (PS SMC):</font></b><font size="4"> Želela sem postopkovno. Tako kot je tudi moj kolega na prejšnji seji v svoji razpravi napovedal in kot sva se predhodno tudi trudila, da bi se zadeva nekoliko spremenila, bom rekla, napovedujem obstrukcijo na podlagi drugega odstavka 65. člena Poslovnika Državnega zbora. Seveda sem to dolžna obrazložiti, kar bom sedaj tudi storila. </font><br>
<font size="4">	V SMC pač menimo, da državljanska nekritičnost proizvaja neko enoumje in da je aktivno državljanstvo vsekakor nekaj kar je treba spodbujati vključno s kritično pismenostjo, jezikovno, eksplicitno, etično in politično dimenzijo v javnem diskurzu. Pluralnost družbe je zagotovo dobrodošla, če ne celo nujna, vendarle pa lahko postane problem, če zaradi strahu pred drugačnostjo in pluralnostjo zaviramo nek družbeni napredek ter številne prostovoljce in nevladne organizacije, ki svoje delo opravljajo odlično, vestno in odgovorno in marsikje na mestu države oropamo neke prihodnosti in zapiramo jim okno v svet in jim onemogočamo povezovanje. Vendarle pa, kot je povedal moj poslanski kolega Branislav Rajić, se nam ne zdi korektno, da se na tak način kot je sedaj to nameravano danes, izpostavlja zgolj posameznika, enega samega, ker </font><br>
<br>
<b><font size="4">2. TRAK: (ES) – 19.55</font></b><br>
<br>
<font size="4">	(nadaljevanje) ministrstvo po naših informacijah na leto izbriše iz razvida okrog 100 posameznikov. Letos naj bi bilo to število med 80 in 90 do sedaj. In četudi so razlogi za izbris lahko upravičeni, ne vemo pa ne, se seveda ne moremo znebiti občutka, da je bil povod za to dejanje vse kar drugega kot pa javno udejstvovanje konkretnega posameznika. V zadnjih nekaj mesecih za piko na i se sedaj v medijih objavljajo še neke številke o nekih zaslužkih, ki naj bi jih prekrival itd. </font><br>
<font size="4">	Mi menimo, da se s to nujno sejo odpira pot tudi javnemu linču tega posameznika in tega vsekakor ne podpiramo in si takega razpleta ne želimo. Menimo, da je tudi nesmiselno, da se v tej fazi opredeljujemo do nekega konkretnega postopka odvzema statusa samozaposlenega v kulturi. Mi vsekakor pozdravljamo namero, če je ta prisotna, da se sproži možnost upravnega spora. Obrazložitev, ki je bila javno objavljena, je seveda nekaj kar nas napotuje vsekakor na misli, da je bil status odvzet, za nas sporno. Ne želimo pa tega konkretnega primera, kot sem rekla, posebej izpostavljati, ker bi bilo to nepravično do vseh ostalih, ki so se znašli v podobnem ali pa, bom rekla, enakem položaju. In s tega vidika torej ne želimo pri tem sodelovati in napovedujem obstrukcijo Poslanske skupine SMC. </font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Žal v tem primeru ne bomo nikoli izvedeli ali Zlatko lahko odgovori na očitke, ki se pojavljajo v medijih ali ne. </font><br>
<font size="4">	Lahko nadaljujemo. Ne. Gospa Jeraj bi tudi rada besedo. </font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Hvala za besedo. Tudi v Poslanski skupini SDS napovedujemo obstrukcijo skladno s 65. členom Poslovnika. Ocenjujemo, da razrešitev spora ali pa, če nekdo ocenjuje, da mu je bil nepravilno odvzet status, to uveljavlja na institucijah, ki so zato pristojne in te zadeve razreši z ministrstvom. Mi tukaj nismo sodišče, da bomo sedaj ugotavljali kaj je kdo naredil prav, pa kaj je kdo naredil narobe, zato pri tem ne želimo sodelovati. Se nam ne zdi primerna taka seja, tako da, tako kot sem rekla, bomo sejo obstruirali. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ</font></b><font size="4"> Hvala. Izvolite, kolegica. </font><br>
<br>
<font size="4">	</font><b><font size="4">TADEJA ŠUŠTAR (PS NSi):</font></b><font size="4"> Moj postopkovni predlog je enak kot sta ga imeli pred mano Jerajeva in Sluga, da na podlagi 65. člena Poslovnika Državnega zbora napovedujem obstrukcijo Poslanske skupine Nova Slovenija, kjer bi na tej seji obravnavali nezaključen postopek samo ene osebe in to se nam ne zdi ustrezno. </font><br>
<br>
<b><font size="4">	PREDSEDNICA VIOLETA TOMIĆ:</font></b><font size="4"> Hvala lepa. Jurij Lep, prosim.</font><br>
<br>
<font size="4">	</font><b><font size="4">JURIJ LEP (PS DeSUS):</font></b><font size="4"> Lep pozdrav tudi z moje strani. Tudi Poslanska skupina DeSUS nekaj podobnega razmišlja. Stvar je v tem, da smo skupaj SMC ponudili rešitev, ki pa jo predsednica pač ni sprejela. Tako da s tega stališča vidimo še eno drugo možnost, ki bi jo takrat na skupni seji poskusili obravnavati kot celoto. In tudi iz tega stališča predvsem, ker se obravnava ena oseba, za en problem, mislim, da ni prav in da Državni zbor ni mesto, kjer bi morali en problem obravnavati in s tem dajati povod v njemu v plus ali njemu v minus. Tako da bomo tudi mi obstruirali to sejo odbora. Hvala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Še kdo? Sedaj, jaz bom to sejo pač oziroma to točko priključila kakšni drugi točki seje Odbora za kulturo. Dokazali in pokazali ste koalicijski poslanci in dovolite si moje mnenje, da vam je popolnoma vseeno, če minister kazensko briše iz razvida nekatere umetnike, ki so po njegovo prestopili neko mejo in to je tako kot če bi vzel nekomu s.p. tisti trenutek, ko je človek v kakršnemkoli postopku. </font><br>
<font size="4">	Skratka, Zlatko ni v nobenem postopku. Če bo, se bo branil, vendar pravico do dela, do statusa, do zdravstvenega zavarovanja mu vzeti je nedopustno. Dovolili ste izbris in s tako in podobno vlado smo imeli že v 90 grdo </font><b><font size="4">	</font></b><br>
<br>
<b><font size="4">3. TRAK: (ES) – 20.00</font></b><br>
<br>
<b><font size="4">	</font></b><font size="4">(nadaljevanje) zgodbo glede izbrisanih. Žal se to ponavlja znova, kar me izjemno žalosti in niste pripravljeni niti razpravljati o tem. </font><br>
<font size="4">	Primož Siter, imate besedo.</font><br>
<br>
<font size="4">	</font><b><font size="4">PRIMOŽ SITER (PS Levica):</font></b><font size="4"> Hvala lepa. Jaz se bom s svojim postopkovnim predlogom v bistvu pridružil tvoji kritiki. Žalosti me, da poslanke in poslanci predvsem najštevilčnejše koalicijske stranke niso prebrali niti gradiva, ki je bilo dano ob sklicu, ki jasno govori o eni stvari. Ta točka dnevnega reda ne govori o Zlatanu Čordiću, ampak govori o politiki Ministrstva za kulturo in vodilne stranke SDS. Mi danes ne bi govorili o Zlatanu Čordiću, je pa on dobro izhodišče, da pokažemo s prstom na krivca, ki strelja po samozaposlenih v kulturi vsepovprek in pod vprašaj postavlja, kot ste predsednica rekla, njihovo zdravstveno zavarovanje, njihov socialni staž, preživetje njihovih družin itd. Govorimo o trendu. Ne govorimo o enem človeku. En človek se je izpostavil, bi odprto in jasno kritičen do vladajoče politike in za kazen dobil izbris, za kazen bil pahnjen v prepad, ki se lahko zaključi v revščini, v revščini njegovih bližnjih. </font><br>
<font size="4">	Tukaj sem kritičen do same te obstrukcije kolegic in kolegov. Je to njihova poslovniška pravica, ampak glede na to, da je bil sklic te seje zelo jasen, meni zelo nerazumljivo. Je pa seveda zelo povedno, dober pokazatelj klime, ki vlada oziroma ki zeva po koaliciji z naslova največje koalicijske stranke. Hvala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Nataša Sukič. </font><br>
<br>
<font size="4">	</font><b><font size="4">NATAŠA SUKIČ (PS Levica): </font></b><font size="4">Danes o tej seji pač naj ne bi šlo, mislim Zlatko je samo primer popolnoma nove in precedenčne prakse v zvezi s katero se lahko vprašamo sledeče: Ali bo minister in naj sam morda odgovori torej uveljavljal prakso, da bo tiste umetnike in umetnice, ki že imajo in jim že teče ta status že nekaj let in ki imajo pač ta status odobren že od prej, samovoljno prekinjal tudi te statuse? Ker danes smo imeli pri prvi seji primere malo drugačne narave, to so bili postopki pridobivanja teh status in nekih anomalij znotraj teh postopkov. To pa je spet nek nov primer. Ponovno posega na področje samozaposlenih v kulturi, in sicer, da ti arbitrarno odločiš, da nekdo ne dela tega kar naj bi delal, kar ni res, ker to kar ti delaš v svojem prostem času pač ne more biti stvar ministrove presoje. Verjetno ne delaš 24 ur na dan samo umetnosti. Kolikor vem je Zlatko ravnokar izdal svoj 11 CD pred kratkim, tako da ni res, da ne dela kot umetnik. Skratka zato je ta primer izpostavljen, ker je pač drugačen, precedenčen in kaže na neko intenco pokoritve in discipliniranja verjetno vseh, ki bodo kakorkoli stopili na žulj aktualni vladi oziroma oblasti z nekim obnašanjem, ki ga sedaj ne bom presojala koliko je primerna in ne, ker nisem jaz tista, ki naj to razsoja. Dejstvo pa je, da tudi minister ne bi smel biti tisti, ki naj to presoja na ta način. Za to obstajajo druge instance. </font><br>
<font size="4">	Ta odvzem statusa nekomu, ki ga je imel in ki naj bi ga imel, mislim da do leta 2022 ali 2023, ne vem več natančno, ampak še kar nekaj časa, sredi mandata, bomo rekli kot se temu reče, je nekaj kar je popolnoma nedopustno. In to je ta stvar, o kateri je potrebno govoriti, ker gre za neko politiko, ki se je začela manifestirati. Zato gre. </font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa, Nataša. Sama bom vseeno dala besedo ministru. Pač bom  nekaj besed na začetku povedala.	</font><br>
<font size="4">	Aljaž Kovačič, postopkovno.</font><br>
<br>
<font size="4">	</font><b><font size="4">ALJAŽ KOVAČIČ (PS LMŠ):</font></b><font size="4"> Hvala, predsednica, za besedo. Sedaj pri prejšnji točki smo govorili kaj je kultura, da brez kulture ne bi bilo naroda. Skozi zgodovino se je kultura spreminjala, je naredila dejansko vse narode, ki so. </font><br>
<br>
<b><font size="4">4. TRAK: (ES) – 20.05</font></b><br>
<br>
<font size="4">	(nadaljevanje) Kultura je skozi zgodovino tudi imela različno vlogo, različno je bila tudi financirana. Ena izmed koalicijskih poslank je na prejšnji seji prejšnji teden celo rekla, da je Prešeren delal v prostem času. Pač to je na en način tudi pokazatelj kakšen odnos imajo nekateri do kulture. </font><br>
<font size="4">	Kultura pa je na drugi strani tudi ogledalo neke družbe. Imamo Varuha človekovih pravic, imamo Zagovornika načela enakosti in to so zadeve, ki jih plačujemo iz državnega proračuna, obenem pa od njih pričakujemo, da so kritični do Vlade in do vsakokratne Vlade. Podobno je s kulturo. Kultura se na različni način izraža in od nje demokratično in intelektualno pričakujemo, da je kritična do nas politikov. In ne samo do nas, do družbe, da nam povedo v trenutku kaj je prav. </font><br>
<font size="4">	In kot sem že povedal. Kot je rekel Churchill med drugo svetovno vojno, ko so mu ministri hoteli vzeti proračun v kulturi; zakaj se bomo borili, če ne za kulturo. Tudi to je kultura, da lastnemu otroku zvečer prebereš pravljico. Se pravi, kultura je res širok pojem. </font><br>
<font size="4">	Danes ne bi govorili o enem kulturniku. Ali je ta kulturnik dober ali slab? To je subjektivno mnenje posameznika ali posluša neko glasbo, bere neko knjigo. To ni tema današnjega odbora. Tudi ni tema na kakšen način kulturniki delujejo v prostem času. Ali se obnašajo v neki smereh, ki jih dovoljuje zakon? Če se ne, imamo za to instance, ki naj delajo in tudi na pravilni način ukrepajo. Ampak ne. Danes bi se pogovarjali o tem in verjamem, da to ni posamezni primer, kaj se zgodi, ko je nekdo lahko kritičen in ga oblast kaznuje. Najprej finančno, da dejansko obuboža, potem pa tudi z likvidacijo, če se to lahko tako imenuje. </font><br>
<font size="4">	In kaj se je že začelo danes v 21. stoletju v Sloveniji dogajati? Da so ljudje tiho v različnih poklicih, z različnih področjih. V prejšnjem odboru je bilo kar nekaj odpovedi vabljenih. Zakaj? Zaradi straha, zato ker se ljudje bojijo spregovoriti. In ko se bodo ljudje dejansko vsi začeli bati spregovoriti, se bodo začeli bati protestirati, bo dejansko konec demokracije. Zato me žalosti, da danes ne bomo govorili o enem primeru, ampak bi govorili o mnogih primerih, ki pa so mogoče le začetek konca demokracije.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala, Aljaž. Ni bil ravno postopkovni predlog, ampak v redu. </font><br>
<font size="4">	Jaz bi vseeno kot predsednica odbora, preden zaključim to sejo, ker nismo sklepčni, povedala, da se v pravni državi pričakuje in se nam zdi normalno, da bodo veljala zakonitost in pravni red. Ravno na prejšnji seji smo doživeli, da je koalicija in koalicijski poslanci, ki so sedaj odšli, svojemu ministru naložila naj spoštuje pravo in pravni red, kar je popolni absurd. Ampak sedaj pa so zapustili sejo zaradi nekega principa, ker ni bil, ne vem kaj, sklican kot druga točka. Skratka iskanje dlake v jajcu, tako kot pri vsaki stvari, ki jim ni všeč. </font><br>
<font size="4">	Ministrstvo nima pravice odvzeti statusa in plačevanje prispevkov razen, če ugotovite …</font><br>
<font size="4">	Prosim, vam bom dala besedo. </font><br>
<br>
<font size="4">	</font><b><font size="4">DR. VASKO SIMONITI:</font></b><font size="4"> Če grem lahko domov.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Ne. Vas prosim, da poslušate, razen če presega…</font><br>
<font size="4">	</font><br>
<b><font size="4">	DR. VASKO SIMONITI:</font></b><font size="4"> Ne bom več poslušal. Ne ljubi se mi več. Jaz sem bil ob šestih zjutraj v službi. Adijo.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> dohodkovni cenzus ali če ugotovi, da samozaposleni v tem času ni bil rezident Republike Slovenije za davčne namene. To sta dva razloga, kjer lahko minister prekine ta odnos samozaposlenega. </font><br>
<font size="4">	Sedaj smo doživeli, da je minister odšel na zelo primitiven način, ker ne želi poslušati tega, da bi moral spoštovati zakone te države. Tukaj, veste, smo pa na precedenčnem primeru in Zlatko je prvi. Bojim se, da ne bo zadnji. Vsak umetnik, ki bo za to oblast moteč, bo doživel verjetno njegovo usodo, da ne bo imel več ne statusa, ne socialnega zavarovanja itd. </font><br>
<font size="4">	Skratka pravico do izreka prepovedi opravljanja poklica ima samo sodišče. </font><br>
<br>
<b><font size="4">5. TRAK: (ES) – 20.10</font></b><font size="4">	</font><br>
<br>
<font size="4">	(nadaljevanje) In to nam naj bo jasno, ne Ministrstvo za kulturo. 67. člen Kazenskega zakonika pravi: »Sodišče sme storilcu kaznivega dejanja prepovedati opravljanje določenega poklica, določene samostojne dejavnosti ali kakšne dolžnosti, če je zlorabil svoj poklic, položaj, dejavnost ali dolžnost za kaznivo dejanje in če sodišče utemeljeno sklepa, da bi bilo zaradi tega nevarno, če bi še naprej opravljal tako dejavnost.« V prejšnjem mandatu smo imeli bivšega predsednika Vlade, ki se je iz Doba vozil v poslanske sedeže, pa je bilo to sprejemljivo. Danes en umetnik izgublja možnost dela.</font><br>
<font size="4">	Tako da jaz bom počasi zaključila, ker nimam kaj. Primož Siter je želel postopkovni. Prosim.</font><br>
<br>
<font size="4">	</font><b><font size="4">PRIMOŽ SITER (PS Levica): </font></b><font size="4">Samo še en postopkovni predlog. Hvala lepa. </font><br>
<font size="4">	Minister Vasko Simoniti je ravnokar na zelo brutalen način zapustil sejo Odbora za kulturo. V skladu s Poslovnikom Državnega zbora je njegova dolžnost, da sedi ali on ali od njega poslan državni sekretar. To je res osnova parlamentarne higiene, zato, predsednica, te pozivam, da pozoveš Kolegij predsednika Državnega zbora, da o tem odnosu razpravlja. Verjamem pa, da je ministru težko. Je pa to izvrsten pokazatelj siceršnje njihove politične naravnanosti, ko se je treba pogovarjati o stvareh, ki so dejansko ključnega pomena za kulturnike, za preživetje kulture oziroma o socialnih vidikih kulturnikov, ki pa v končni fazi morajo biti pod njegovim dežnikom na varnem. </font><br>
<font size="4">	To, da je tako brutalno odšel s te seje je največje potrdilo vsega, kar smo v zadnjih desetih minutah vsi poslanci, ki smo spregovorili tudi poudarili. Stranka SDS, največja stranka trenutne vladne koalicije, deluje samo po principu svojega valjarja, brez razmisleka, brez dejanskega stika z realnostjo, kar je seveda nezaslišano in se najbolj zrcali v odnosu njihovih ministrov do parlamentarne razprave. </font><br>
<font size="4">	Prosim, predsednica, če lahko pozovete predsednika Državnega zbora, da o tem na kolegiju razpravlja. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Absolutno. Hvala za postopkovni predlog. Na kolegiju PDZ-ja bomo to spregovorili. </font><br>
<font size="4">	Lidija Divjak Mirnik tudi želi besedo.</font><br>
<br>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Hvala za besedo. Gospod Siter mi je vzel, kar nekaj stvari je povedal, ki sem jih hotela.</font><br>
<font size="4">	Najbolj nekulturni minister je pravkar vstal, dr. Vasko Simoniti, in povedal, da se mu ne ljubi več in odkorakal iz Odbora za kulturo Državnega zbora. Jaz ne vem kam smo mi v zadnjih osmih mesecih padli. Če to ni norčevanje iz te hiše, potem sploh več ne razumem kaj to je. Definitivno pa to ni kultura, ki bi jo želeli v Sloveniji in tudi ne v Listi Marjana Šarca. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala, kolegica Divjak Mirnik. Meni je najbolj simptomatično to, da so se kulturniki bali priti na prejšnjo sejo in anonimna kulturnica je zapisala: »Pa dajte mi to minuto samo, da si dušo olajšam, saj seja je tako in tako nesklepčna.« Napisala je: »Vsi smo lahko naslednji. To ste nam hoteli povedati, minister, mar ne. Naj bomo tiho in pridno ustvarjamo dekorativne kreacije, ki ne bodo zmotile nikogar. Mogoče je seveda, da se motim. Prosim, dokažite mi, da se motim. Pozivam vas, da javno transparentno obelodanite svojo plat zgodbe. Točno povejte po kakšnih pravilih se moramo v domnevno pravni državi v 21. stoletju ravnati, da ne izgubimo statusa delavke ali delavcev v kulturi. Podpisana neznana delavka v kulturi.«</font><br>
<font size="4">	Ravno tej možnosti se je minister sedaj odrekel, ker ni želel povedati svojih argumentov, ki so očitno nesprejemljivi.</font><br>
<font size="4">	Sedaj pa preden končam sejo. Zlatko je tukaj čakal kar enih pet ur, da bo prišel na vrsto. Pa dajmo mu vsaj, da ga slišimo, a ne. Ali je prav? Bomo mi toliko prijazni, da vsaj prisluhnemo umetniku, ki je ta trenutek izbrisan. Zlatko, tukaj je gumb in beseda je vaša.</font><br>
<br>
<font size="4">	</font><b><font size="4">ZLATAN ČORDIĆ  ZLATKO:</font></b><font size="4"> Spoštovani, spoštovane! Najprej hvala za besedo. Res sem vesel, da sem lahko danes na nek način občutil kako vaše delo poteka. Spoštovanja vredno je to, da ste tukaj lahko tudi osem do deset ur brez prestanka in razpravljate o resnih stvareh, zato tudi sam obsojam izhod, niti ne toliko strank, kakor samega ministra za kulturo, </font><br>
<br>
<b><font size="4">6. TRAK: (ES) – 20.15</font></b><br>
<br>
<font size="4">	(nadaljevanje) ker sem pripravil en zapis katerega bi rad prebral, ker bi rad, da ostane v zgodovini tudi moja plat zgodbe, ker danes v medijih na žalost niso še čisto svobodni, da bi lahko prišlo preko njih. Tako da hvala za besedo in prosim za pet minut posluha.</font><br>
<font size="4">	Spoštovani! Za vse, ki me poznate, sem Zlatan Čordić, pisec glasbenih besedil, avtor, samopotnik, pevec in tisto, kar mi je najbolj v ponos oče štirih otrok. </font><br>
<font size="4">	Gospe in gospodje, sprašujem se kako smo lahko prišli tako daleč, da sedaj tukaj v hramu demokracije in se moram zagovarjati, ker sem uporabljal svojo demokratičnost, pravico do svobode govora in bil samo aktiven državljan, ki je postavljal vprašanja. Stiska, v kateri so se zaradi epidemije in dejanj na oblasti, vzbujajo nezaupanje. Znašli so se mnogi državljani. To je razlog, da določena vprašanja terjajo odgovore in to je bil moj namen. Iskanje odgovorov. </font><br>
<font size="4">	Zavedam se, da so moja nedavna dejanja presenetila marsikoga. Sam menim, da je temu botrovalo tudi dejstvo, da strankarski mediji ljudem pokažejo samo posledice, nikoli pa ne tudi vzroka. Moj aktivizem je moja pravica in inspiracija za moje ustvarjanje. To kar so mi očitali v odločbi Ministrstva za kulturo, da premalo časa posvečam ustvarjanju je laž in izmišljotina. Že samo dejstvo, da je septembra letos izšel moj 11 album, Julijanmag? dokazuje, da so mi status odvzeli protipravno. Zakaj pa so mi ga vzeli? Ker je to Vlado več kot očitno zmotilo, da sem na glas govoril tisto, kar si večina misli. Očitali so mi nedelo. Kakšno nedelo? Prva in vsaka moja misel je delo. Gospod minister, čeprav vas tukaj ni, in delo je že ta misel sama. </font><br>
<font size="4">	Kljub številnim omejitvam, v katerih smo se v letu 2020 znašli ustvarjalci, pa tudi ljudje iz drugih panog, mi je uspelo dokončati ploščo, v katero sem vložil veliko truda, časa, energije, financ, ampak mi ni žal, zato ker sem ustvarjal v cankarjanskem duhu in užival vsak moment kljub močni izgorelosti katero sem doživel 2017 maja. In celotno moje ustvarjanje je bilo narejeno za vse tiste, ki jih ta zadeva čaka naslednje leto, da bodo lahko poslušali in bodo skozi moja besedila videli, da sem jaz bil tam, kjer so sedaj oni in jih čaka luč na koncu tunela.</font><br>
<font size="4">	V zadnjem letu sem posnel šest videospotov. Dva v sodelovanju z drugimi glasbeniki, ki jih na tem mestu ne bi rad izpostavljal, ker se bojim, da bi tudi njih lahko doletelo maščevanje, tako kot je mene. Treba je tudi izpostaviti, da sem v prejšnjem letu 2019 napisal biografijo o smehu Zlatka Čordića s pisateljem Jurijem Hudolinom, ki je izšla pri Beletrini. V upanju, da bo vlila moč bralkam in bralcem širom domovine in jim sporočila, da državljani nismo samo številke, temveč ljudje z dušo in srcem. Vsi imamo svojo zgodbo. Ni treba vedno biti kapljica v morju, ker je vsak izmed nas lahko tudi morje v kapljici. </font><br>
<font size="4">	Pravičnost brez moči je nemogoča, a moč brez pravičnosti je tiranija. Ni bilo pravično, da so me Janševi mediji pribili na križ, kamenjali in to še vedno počnejo. Jaz jim odpuščam vse, čeprav se dobro zavedajo kaj počnejo. Če ne bomo zelo previdni, bomo ob medijski in politični manipulaciji hitro dosegli zelo nizko točko, da bodo osovraženi tisti, ki so zatirani, tisti, ki zatirajo pa bodo imeli podporo.</font><br>
<font size="4">	Končno. Hvala vam za besedo. Imam priložnost, da javno zanikam vse laži, spletke in prevare enostranskih medijev, namenjenih blatenju mojega imena. Sporočam vsem državljanom, ne bom izgubljal več energije in vam vsakemu posebej razlagal kateri štumf gre na katero nogo, obdarjenim z razumom pa je tako ali tako že zdaj jasno. </font><br>
<font size="4">	Nisem pljuval na častno gardo Slovenske vojske. To so tudi sami potrdili. Nisem se spravil na harmonikarja. </font><br>
<br>
<b><font size="4">7. TRAK: (ES) – 20.20</font></b><br>
<br>
<font size="4">	(nadaljevanje) Vprašal sem ga, če bi se slikal z mojim transparentom, na katerem je pisalo: Za več slovenske glasbe v Sloveniji. </font><br>
<font size="4">	Snemalcu Nove 24 v nobenem trenutku nisem fizično želel storiti ničesar slabega, kajti še ukrasti kamere, kot so kasneje poročali. Meni je žal za moja dejanja, oni pa za svoje laži še niso se nikoli opravičili. Najnovejša laž je prišla s strani uslužbenke Ministrstva za kulturo Minke Jerebič, ki sedaj trdi, da sem ji grozil po telefonu. Minka, pozdravljeni, resnica se bo izkazala na sodišču, ker verjamem v pravno državo. </font><br>
<font size="4">	Nisem pozival k nenošenju mask. To je bilo vzeto iz konteksta in je navsezadnje šlo za sarkazem, kot npr., ko sem se gospodu Kreku predstavil kot novinar in ga vprašal, če je še živ. Se pravi, to je bil hec v teh časih. Mislim, da je smeh pol zdravja, druga polovica pa je imunski sistem in jaz nikoli ne bom pozival na sovraštvo, ampak ravno obratno. Pozivam z ljubeznijo, da državljane nagovarjamo, da smo aktivni tudi športno in da skrbimo za našo kondicijo.</font><br>
<font size="4">	Še eno kratko sporočilo za gospoda Janšo. Res mi je žal, da ga danes ni tukaj, ker sem mu to hotel osebno povedati. Glede na to, da je naš zdravstveni sistem padel na preizkusu in se poleg drugih težav ukvarjate z mano, mi to samo pove, da sem vam trn v peti in da so moje besede in moj aktivizem še kako resnične in pomembne. Vaši mediji Nova 24 in Demokracija delujejo v službi skrajne desnice, rasizma in celo odkritega, dajmo reči, spogledovanja z nacifašizmom. Jaz kot svoboden državljan se zavedam, da imam vso pravico, da se javno, glasno in ostro uprem temu zlu, ki zastruplja našo družbo. </font><br>
<font size="4">	Gospod Janša mi je pred kratkim twitnil, ne da se mi več, po domače povedano, odgovarjati in se spuščati v njihov svinjak, ker bom na koncu sam izpadel umazan. Zmotilo ga je to, da sem večkrat podprl določene stranke in dobre kandidate med njimi. Nekateri izmed vas so danes tudi na pozicijah. Na to sem zelo ponosen.</font><br>
<font size="4">	Moje sporočilo gospodu Janezu. Morda bi podprl tudi vas, gospod Janez, če ne bi ostali ujeti v letu 1941 in 1991, ker slab politik je tisti, ki gleda v preteklost, pravi državnik pa mora gledati v prihodnost in predvsem imeti vizijo. In tudi, če vzamete vse perje temu jastrebu, bo še vedno ostal jastreb in nikoli ne bo postal golob. </font><br>
<font size="4">	Hvala za besedo. Žive naj vsi narodi. Držite glavo gor. Svet je lep.</font><br>
<font size="4">	</font><br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala Zlatanu Čordiću Zlatku za te besede. Mislim, da je prav, da smo mu pustili, da je spregovoril in da smo ga slišali, tako da kdor kaj v teh besedah najde kaj slabega ima zelo slabe namene. Smo pa pred kratkim brali Demokracijo o večvrednosti bele rase, ki bi pa dejansko morala sprejeti. Ampak solastniki so danes obstruirali sejo. Tako da nimam besed. Upam, da se vremena Kranjcem bodo le zjasnila.</font><br>
<font size="4">	Hvala. Prekinjam to sejo, ki se je komaj začela. In srečno. Želim vam lep večer.</font><br>
<br>
<b><font size="4">(SEJA JE BILA PREKINJENA 8. DECEMBRA 2020 OB 20.24.)</font></b><b><font size="4"> </font></b>