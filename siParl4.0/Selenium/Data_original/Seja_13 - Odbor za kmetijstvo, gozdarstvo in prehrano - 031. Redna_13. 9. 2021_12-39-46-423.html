<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA KMETIJSTVO, GOZDARSTVO IN PREHRANO</font></b><br>
<b><font size="4">31. seja</font></b><br>
<br>
<b><font size="4">(13. september 2021)</font></b></p></div><br>
<b><font size="4">Sejo je vodil Edvard Paulič, predsednik odbora.</font></b><br>
<b><font size="4">Seja se je začela ob 14.04. </font></b><br>
<br>
<b><font size="4">1. TRAK: (ŠS)</font></b><br>
<br>
<b><font size="4">	PREDSEDNIK EDVARD PAULIČ: </font></b><font size="4">Spoštovani! Pričenjam 31. sejo Odbora za kmetijstvo, gozdarstvo in prehrano in prav lepo pozdravljam vse vabljene in ostale prisotne!</font><br>
<font size="4">	Za današnjo sejo so se opravičili naslednji člani in članice odbora: Violeta Tomić in Boštjan Koražija iz Poslanske skupine Levica ter poslanec Branko Simonovič iz Poslanske skupine DeSUS. </font><br>
<font size="4">	Imam pa še eno pooblastilo, in sicer namesto poslanke Ivi Dimic bo na seji prisoten poslanec Andrej Černigoj iz Poslanske skupine NSi. </font><br>
<font size="4">	Prehajamo na določitev dnevnega reda seje odbora. S sklicem seje ste prejeli naslednji dnevni red: </font>
<ul>
<ul><font size="4">1.	Poročilo o delu in zaključni račun Sklada kmetijskih zemljišč in gozdov Republike Slovenije za leto 2020.</font></ul>
</ul>
<br>
<b><font size="4">2. TRAK: (ŠS) – 14:05</font></b><br>
<br>
<font size="4">	(nadaljevanje) 2. Pobude in vprašanja članov Odbora.	</font><br>
<font size="4">	Ker včeraj do 12. ure nisem prejel predlogov za širitev dnevnega reda oziroma za umik točk, je ta določen, kot je bil predlagan s sklicem seje.</font><br>
<br>
<font size="4">	Prehajamo na obravnavo </font><b><font size="4">1. TOČKE DNEVNEGA REDA – to je POROČILO O DELU IN ZAKLJUČNI RAČUN SKLADA KMETIJSKIH ZEMLJIŠČ IN GOZDOV REPUBLIKE SLOVENIJE ZA LETO 2020.</font></b><font size="4"> Odbor je matično delovno telo, poročilo pa obravnavamo na podlagi četrtega odstavka 41. člena Poslovnika Državnega zbora. </font><br>
<font size="4">	K obravnavi te točke sem vabil: Vlado, Sklad kmetijskih zemljišč in gozdov Republike Slovenije, Ministrstvo za kmetijstvo, gozdarstvo in prehrano, Državni svet, ter Kmetijsko gozdarsko zbornico Slovenije. Poročilo o delu in zaključnem računu Sklada z dne 3. 6. 2021 ste prejeli s sklicem seje. Danes pa ste na klop prejeli tudi mnenje Komisije Državnega sveta za kmetijstvo, gozdarstvo in prehrano. Na začetku bi dal besedo, če jo želi predstavnik Ministrstva, državni sekretar gospod Harej. Izvolite.</font><br>
<br>
<b><font size="4">	ANTON HAREJ:</font></b><font size="4"> Hvala lepa za besedo. Lep pozdrav vsem prisotnim. Jaz bi kar predstavil samo poročilo, ali bo gospa direktorica predstavila?</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Poročilo bo predstavila direktorica, predlagam.</font><br>
<br>
<b><font size="4">	ANTON HAREJ:</font></b><font size="4"> …. No potem pa jaz samo predstavljam vse prisotne in vračam besedo. Hvala.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Gospa Irena Majcen, direktorica Sklada, izvolite.</font><br>
<br>
<b><font size="4">	IRENA MAJCEN:</font></b><font size="4"> Hvala predsednik odbora, vsi člani odbora in seveda vsi prisotni. Sklad je v letu 2020 realiziral presežek prihodkov nad odhodki z upoštevanjem davka v višini 6.647.157 eurov, celotni prihodki Sklada pa so znašali 14.833.812 eurov, kar je za 4% točke manj, kot je bilo načrtovano. V strukturi vseh prihodkov s prihodki iz poslovanja znašali 7.402.062 eurov oziroma 49,9%, prihodki od financiranja 71.025 eurov oziroma 0,5% ter preveretovalni in drugi prihodki v višini 7.360.725 eurov oziroma 49,6%.</font><br>
<font size="4">	Letni cilji za poročevalno leto so bili opredeljeni s prioritetami v programu dela in finančnem načrtu Sklada za leto 2020 in so bili v veliki meri realizirani. Sklad gospodari z 60.500 ha kmetijskih zemljišč oziroma 8,9% deležem vseh kmetijskih zemljišč v Republiki Sloveniji. V letu 2020 je prihodek iz naslova gospodarjenja s kmetijskimi zemljišči znašal 6.539.483 eurov. Od tega za kupnine fizičnih oseb 3.607.063 eurov in pa pravnih oseb 4.311.034 eurov. Pri tem je treba povedati, da je 20% znižanje teh prihodkov predvidel Zakon o interventnih ukrepih za omilitev posledic epidemije covid 19 v višini 1.425.000 eurov.</font><br>
<font size="4">	Celotni odhodki v letu 2020 so znašali 6.864.221 eurov, kar je za 15% točk manj od načrtovanih. V primerjavi z letom 2019 je realizacija odhodkov za 66% nižja. Da je realizacija toliko nižja je pravzaprav razlog v izplačevanju odškodnine na podlagi Zakona o denacionalizaciji in ZIKS-a, ker v lanskem letu noben od teh sodnih postopkov ni bil zaključen. </font><br>
<font size="4">	Odhodki od gospodarjenja s kmetijskimi zemljišči so bili realizirani v višini 728.768 eurov. Od tega za nujno vzdrževanje kmetijske infrastrukture sanacije in melioracije v znesku 456.923 eurov, poboti za kupnin s kupnino za odškodnine za zemljišča pridobljena v skladu z osnim in devetim odstavkom 17. člena Zakona o Skladu kmetijskih zemljišč v višini 261.315 eurov ter vzdrževanje razvoda Vogršček v višini 10.530 eurov.</font><br>
<br>
<b><font size="4">3. TRAK: (ŠS) – 14:10</font></b><br>
<br>
<font size="4">	(nadaljevanje) Prodaja zemljišč v letu 2020 je bila v skupni vrednosti 6.13.937 eurov in sicer 26,17 ha po namenski rabi kmetijskih zemljišč je bilo od tega prodanih 10,62 ha v 100 metrskem pasu ob stavbah je bila povprečna prodajna cena 28,85 eurov. Za ostala kmetijska zemljišča pa je bila povprečna prodajna cena 2,43 eurov.</font><br>
<font size="4">	Stavbnih zemljišč po namenski rabi je Sklad prodal 15,54 ha po povprečni ceni 38,68 eurov. Nakup zemljišč v letu 2020 pa je bil v površini 733,27 ha ozirom v vrednosti 11.279.237 eurov. Največ pogodb o neodplačnem prenosu zemljišč na Sklad je bilo v letu 2020 sklenjenih z občinami, in sicer 118 pogodb za skupaj 355,92 ha. Hkrati pa je bilo z občinami sklenjenih tudi največ pogodb o neodplačnem prenosu zemljišč iz Sklada, in sicer z 275 pogodbami smo prenesli skupaj 101,59 ha. </font><br>
<font size="4">	Na področju izvajanja komasacij zemljišč je Sklad v letu 2020 v komasacijske postopke vložil 180 ha in 74 arov, pridobil pa 182 ha in 24 arov. Sklad je v letu 2020 tudi nadaljeval z aktivnostmi za ureditev evidenc zemljišč opredeljenih v akcijskem načrtu za dokončanje prenosov, ki je bil v letu 2012 potrjen s strani sveta Sklada. Takrat je bilo nekako planirano, da bo ta zunanji izvajalec pregledal vse parcele, vendar v letu 2020 je bilo skupaj pregledanih in vsebinsko potrjenih 33.048 parcel. Od tega jih je zunanji izvajalec pregledal 21.000, 12.000 pa smo jih pregledali na Skladu.</font><br>
<font size="4">	Zakaj niso bile pregledane vse parcele? Ena od ovir ali pa pomembna ovira je, da občine ne izdajajo potrdil na presečne datume na leto 93, 2004 in na sedanje stanje in seveda to pomeni veliko oviro pri prenosu teh parcel potem na Republiko Slovenijo oziroma v opravljanje Sklada.</font><br>
<font size="4">	Pogodba zunanjim izvajalcev se je konec lanskega leta zaključila in Sklad nadaljuje to delo po projektu o dokončanju prenosa izključno s svojimi uslužbenci. Ob koncu leta 2020 je za razčiščenje lastništva potrebno obdelati še 138.172 parcel. Mi z zaposlenimi si seveda prizadevamo, da bi to številko hitro zmanjšali, vendar v kolikor nam občine ne bodo ustrezno izdajale potrdil o namenski rabi tega dela ne moremo opraviti.</font><br>
<font size="4">	V Sektorju za pravne zadeve, tudi v letu 2020 je trend naraščanja obsega opravljenega dela. Ko se je delala delitvena bilanca s slovenskimi državnimi gozdovi se je planiralo, da se bo ta pripad pravnemu sektorju zmanjšal, in sicer je bilo predvideno, da se bo zmanjšal za 20%, vendar seveda se vsako leto na žalost povečuje, tako da v tabeli, ki so priložene v samem poročilu je dobro razvidno, torej koliko je realiziranih teh postopkov, kar precej nad planom in da na žalost seveda upada ni. Se pa v epidemiji covid 19 čuti tudi močan vpliv na delo tega sektorja za pravne zadeve, predvsem iz razloga, ker procesni roki na sodiščih niso tekli štiri mesece, v spomladanskem delu epidemije dva meseca in pol in potem še en mesec in pol v jesenskem delu, kar pa se v številu </font><br>
<br>
<b><font size="4">4. TRAK: (ŠS) – 14:15</font></b><br>
<br>
<font size="4">	(nadaljevanje) pripada seveda ni poznalo, kajti okrnjen ta način dela sodišča pa je v delu, ko so se posredovale vloge ni bil okrnjen. Nekako si zdaj v letošnjem letu zamišljamo, da bi vsaj del teh zaključkov postopek se lahko preneslo v letošnje leto, ker je situacija boljša.</font><br>
<font size="4">	Toliko mogoče v tem uvodu. Seveda sem pa potem pripravljena odgovarjati na posamezna vprašanja. Hvala.</font><br>
<b><font size="4">	</font></b><br>
<b><font size="4">	PREDSEDNIK EDVARD PAULIČ:</font></b><font size="4"> Hvala tudi vam. Odpiram razpravo poslank in poslancev. Želi kdo besedo? Ugotavljam, da ne. Jože Lenart, izvolite.</font><br>
<br>
<b><font size="4">	JOŽE LENART (PS LMŠ):</font></b><font size="4"> Hvala lepa. Sem mislil, da bo še kdo pred mano, pa nisem takoj dvignil roke. Mogoče čisto kratko vprašanje. Prevrednotevalnimi  prihodki, 3 milijone cirka ne ali lahko vsebinsko izvemo, kaj to je ali mogoče izhaja to iz dviga tržnih cen zemljišča ali kaj drugega. Mogoče samo toliko zaenkrat, pa me zanima tudi, ker bom potem pod točko razno potem postavil tudi eno vprašanje.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi še kdo besedo od poslank in poslancev? Ne. Gregor Židan, izvolite.</font><br>
<br>
<b><font size="4">	GREGOR ŽIDAN (PS SD):</font></b><font size="4"> Ja jaz bi samo mogoče eno stvar kako bi rekel tisto problematiko zemljišč ob mejah, če so kaj posvečali kaj posebne pozornosti temu področju. Mislim, da je to nacionalnega pomena pa mogoče kakšna beseda več o tem.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi še kdo besedo? Tomaž Lisec, izvolite.</font><br>
<br>
<b><font size="4">	TOMAŽ LISEC (PS SDS):</font></b><font size="4"> Ja hvala. Zelo na kratko vsem skupaj najprej en lep pozdrav. Zanima me, kljub temu, da se zahvaljujem za zelo obsežno gradivo, nisem zasledil noter enega podatka, ki zanima predvsem marsikatero fizično osebo v Republiki Sloveniji, to pa je koliko je bilo v letu 2020 menjalnih pogodb in predvsem koliko časa trajajo ti postopki.</font><br>
<font size="4">	Zakaj to sprašujem? Name se obračajo ljudje, ki imajo v lasti kmetijska zemljišča, mejijo na kakšno sosednjo parcelo, ki je v lasti Sklada kmetijskih zemljišč in gozdov in vsaj trije so bili lansko letošnjo leto v moji poslanski pisarni pa kljub temu, da je bolj slabo obratovala zaradi epidemije, ki so imeli podobno vprašanje. </font><br>
<font size="4">	Kako lahko pridemo do menjave, ki ne bo predloga, predvsem pa ne predraga. Pa me zanima, če lahko kaj več o tem poveste. Hvala.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi še kdo besedo? Ne. Potem bom dal besedo, boste gospa Majcen vi odgovorili? Izvolite.</font><br>
<br>
<b><font size="4">	IRENA MAJCEN:</font></b><font size="4"> Zdaj pri prevrednotevalnimi dohodki oziroma prihodki gre za prerazporeditev sredstev iz preteklih let, ki so ostale kot presežek prihodkov nad odhodki za nakup kmetijskih zemljišč. Je pa pri teh prevrednotevalnimi prihodkih seveda so tudi odhodki. To je pa v primeru, ko Sklad proda kakšno nepremičnino. Ni nujno, da je kmetijsko zemljišče. Saj vemo, da je na Skladu so tudi stavbe pod vrednostjo, kot jo imamo zapisano v registru osnovnih sredstev in takrat je seveda zmanjšan ta prihodek. </font><br>
<font size="4">	Je pa res, da sredstva za nakup kmetijskih zemljišč 1 milijon Ministrstvo za kmetijstvo vsako leto prispeva, predvsem za nakupe zemljišč v vodovarstvenih pasovih in v obmeji 10 km pasu kot je iz poročila vidno, je Sklad v lanskem letu kupil nekaj nad 11 milijonov kmetijskih zemljišč, torej razlika pa se pokriva iz teh nerazporejenih prihodkov iz preteklih let.</font><br>
<font size="4">	Glede problematike nakupov zemljišč bo meji moram povedati, da seveda je 60% od teh 733 ha zemljišč kupljeno v tem 10 km pasu gr e ta 10 km pas seveda ob celotni meji Republike Slovenije in ne samo v dolini Apaški dolini, kjer se je pravzaprav ta problem izpostavil takrat ko sem sama postala direktorica. Zdaj nemogoče je pričakovati, da se bo sklad prijavil na za vsako ceno, torej za vsako ponujeno ceno na nakup teh zemljišč, vendar </font><br>
<br>
<b><font size="4">5. TRAK: (ŠS) – 14:20</font></b><br>
<br>
<font size="4">	(nadaljevanje) pa na nek način vsaj odzivi na terenu so, da tujci ne kupujejo več kmetijskih zemljišč v Republiki Sloveniji. Torej smo v tem trendu, ko se pravzaprav za primerno ceno vedno prijavimo v tem 10 km pasu. Nemogoče pa je, da bi mi za katerokoli ceno se prijavili. Treba je, ko spremljamo mi tudi vse te ponudbe, ugotavljamo, da so nekatere ponudbe res nerazumne in seveda take ponudbe tudi nimajo nikogar. Nihče se ne prijavi ne samo mi, torej kot Sklad ampak tudi drugi in potem ti prodajalci velikokrat postopoma znižujejo ceno. In ko mi nekako smatramo, da je cena primerna se prijavimo.</font><br>
<font size="4">	Zdaj glede menjalnih pogodb je tudi v samem poročilu napisano torej, da smo vložili 14 ha zemljišč pa pridobili 17 ha. Je pa treba vedeti, da pri menjalnih pogodbah se je nujno, da se izpolnjujejo pogoji zakona o kmetijskih zemljiščih. To pomeni, da ne sme biti vrednost kateregakoli tega, ki menjuje zemljišča več kot 1,5 kratnik in če je vrednost višja, potem menjava ne gre.</font><br>
<font size="4">	Zdaj v nadaljevanju bi za menjalne pogodbe samo še povedala, da se od posameznih delov te menjalne pogodbe razlikujejo ker zemljišča, s katerimi gospodari Sklad so veliko krat tudi v solastnini in kadar bi naj menjalno pogodbo delali za solastnino se seveda stvari še pa dodatno zapletejo. Smo pa v lanskem letu za vodovarstvena območja sklenili precej pogodb in to je na vsak način prednostno reševanje težav za vodovarstvena območja in si želimo, da bi tudi v prihodnje nam kmetje prisluhnili in nam omogočili, da za državo zemljišča, ki so obremenjena kot vodovarstvena da bi ali z menjalnimi pogodbami ali pa z odkupom sklad in potem seveda vzdržuje na teh zemljiščih tudi s pogodbami oddajo v zakup ta režim, ki ga predpisujejo odredbe o vodovarstvenem območju. Omejitve, ki so na teh zemljiščih so seveda povsem nekaj drugega kot bi rekla običajna kmetijska zemljišča. </font><br>
<font size="4">	Zdaj, kar se tiče posameznikov, jaz moram pač povedati da sem vseeno na voljo za razgovore. Lahko se obrne kdo tudi pač na mene, lahko pa če ni zadovoljen z našo odločitvijo ali pa z delom Sklada v teh menjalnih pogodbah ali tudi sicer se stranke precej obračajo na našo komisijo. To pomeni, da mi imamo vsak četrtek komisijo. Na komisiji se odloča o vlogah za odkup, za menjavo in se lahko tudi nam članom te komisije kake posebnosti, ki se mogoče niso razvidne iz tega pisnega dela razložijo, čeprav kot sem povedala, morajo biti pa izpolnjeni pogoji Zakona o kmetijskih zemljiščih. Velikokrat se nam zalomi ravno v tem več oziroma manj verjetno po Zakonu o kmetijskih zemljiščih. Hvala.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi še kdo besedo? Ugotavljam, da ne, tako da ugotavljam, da smo se s Poročilom seznanili in s tem zaključujem to točko dnevnega reda.</font><br>
<br>
<font size="4">	Prehajamo pa še na </font><b><font size="4">2. TOČKO DNEVNEGA REDA, TO SO VPRAŠANJA IN POBUDE ČLANOV ODBORAB. </font></b><font size="4">K obravnavi te točke sem vabil K tej točki sem vabil Ministrstvo za kmetijstvo, gozdarstvo in prehrano, tako da sprašujem, če želi kdo postaviti pobudo, vprašanje? Jože Lenart, izvolite.</font><br>
<br>
<b><font size="4">	JOŽE LENART (PS LMŠ):</font></b><font size="4"> Ja. Hvala za besedo še enkrat. Poglejte, gre za vprašanje odškodnin za zemljišča, ki jih kmetijska gospodarstva tako posamezniki kot pravne osebe izgubljajo na podlagi gradenj naših avtocest oziroma hitrih cest in je od cestne infrastrukture nasploh.</font><br>
<font size="4">	Zdaj ta problem seveda ni nov, ampak danes v moji poslanski pisarni na Koroškem je bil iznesen problem, ki pa se mi ga zdi vredno izpostaviti tudi javno in danes koristim seveda to sejo,</font><br>
<br>
<b><font size="4">6. TRAK: (ŠS) – 14:25</font></b><br>
<br>
<font size="4">	(nadaljevanje) da to naredim čeprav odločitev je tudi, da bom potem to vprašanje dali tudi pismo za bolj konkretno, da ga izpostavimo.</font><br>
<font size="4">	Glejte, gre za sledeče, konkretno iz primerov. Recimo pri gradnji tretje razvojne osi so kmetje seveda prvenstveno želeli imeti nadomestno zemljišče. Sklad kmetijskih zemljišč je ves čas govoril, da teh zemljišč ni na razpolago in da pač morajo se kmetje obrniti na DARS in se pogoditi za odškodnino in ravno v tem primeru je večina je večina kmetijskih gospodarstev se že pogodila za odškodnine, ampak zadnji hip zdaj je pa nastala možnost, da kmetje lahko dobijo tudi nadomestna zemljišča za to zemljo, ki jo zgubljajo pri gradnji cest in seveda tu je se začelo zapletat. In širše vprašanje, ki ga bomo tako opisno postavili. </font><br>
<font size="4">	Ampak glejte danes sem prišel do enega dejstva, ki so mi ga razložili, da  DARS se je pogodil  s temi kmetijskimi gospodarstvi za odškodnino pa dajem primer, ki sem si ga zdaj izmislil ni to konkreten primer ne, za neka zemljišča recimo 3 ha različne vrednosti dobijo to odškodnino dva do tri eure različno in dodatno odškodnino za pač izgubo, ker bodo kmetje ostali brez to se pravi, se bo kmetijsko gospodarstvo zmanjšalo in kup drugih zadev. To so neki kriteriji, ki jih zdaj ne bom vseh izpostavljal in tudi vseh ne razumem, je zahtevna materija pa še dodatno recimo štiri eure po kvadratnem metru. To se pravi načeloma sedem eurov po kvadratnem metru.</font><br>
<font size="4">	In zdaj, ko je nastal nov moment, da je možno dobiti nadomestna zemljišča se je zgodilo naslednje, na Skladu kmetijskih zemljišč ste pač ugotavljali, da tržna cena teh zemljišč sedanjih, porasla in to ne za malo, od 50 do 100%, ne kot sem jaz danes slišal, če to drži. In seveda bi zdaj od tega ne odstopate, DARS pa ne priznava ekvivalent sedanje višje tržne cene, ki jo zdaj nadomestijo in ti kmetje, ki bi to zemljo dobili se seveda ta prejšnja pogodba z DARS-om naj bi kompenzirala in bi praktično posegla v tisto odškodnino. To se pravi, da skoraj odškodnine ni več, zato ker se je ta zemlja, ki je zdaj možna jo nadomesti, tržna cena porastla.</font><br>
<font size="4">	Mislim, da sem dovolj jasno povedal. Tu je zdaj problem in govorim iz tega vidika, da seveda Ministrstvo za kmetijstvo oziroma Sklad kmetijskih zemljišč mora kmetijska gospodarstva slovenskega kmeta varovati, ker je že tako in tako problem, da so naša kmetijsko gospodarska najbolj razdrobljena in če je zdaj nastala ta možnost, da ste se odločili, da boste dajali to zemljo kot nadomestilo verjetno tudi iz tega razloga, ker so bili veliki pritiski in da bo ekonomija kmetov kmetijskih gospodarstev pač nekako konkurenčna ostalim evropskim državam vsaj približno konkurenčna oziroma da ta konkurenčnost še dodatno razpada če se bo še bolj drobilo je seveda to prava poteza. Ampak mislim, da tu zdaj kmet ne bi smel potegniti kratko, če rečem tako preprosto in enostavno.</font><br>
<font size="4">	In tu se mora Sklad kmetijskih zemljišč pogajati z DARS-om in kmeta zaščititi, da ne bo izgubljal zdaj po dveh letih popolnoma drugi moment. To se pravi najmanj kar je bi moral verjetno po moji logiki DARS zdaj na ta nov moment priznat sedanjo tržno ceno, ki jo kmet izgublja, ne glede na to, da je ta zadeva bila že sklenjena pred dvema letoma ali  pa pred enim letom. Tu je en tak problem, ki kot Ministrstvo za kmetijstvo in kot Sklad morata kmeta zaščititi. Tu jaz ne vidim drugega razloga.</font><br>
<font size="4">	Prosim za odgovor, kolikor je danes možno, drugače pa seveda to problematiko bomo iznesli tudi s pisnim vprašanjem. Hvala.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi še kdo od poslank, poslancev besedo? Boris Doblekar, izvolite.</font><br>
<br>
<b><font size="4">	BORIS DOBLEKAR (PS SDS):</font></b><font size="4"> Hvala za besedo. Spoštovani državni sekretar, jaz imam eno vprašanje, in sicer dostikrat se name obrnejo predvsem mladi pari, mlade družine, ki bi radi gradili svoje domove oziroma hiške doma na </font><br>
<br>
<b><font size="4">7. TRAK: (ŠS) – 14:30</font></b><br>
<br>
<font size="4">	(nadaljevanje) podeželju, na pač svoji domači zemlji po navadi in predvsem za lastne potrebe torej zase za svojo družino ne za prodajo, za najem in tako naprej. In dostikrat naletijo na kar velike težave. </font><br>
<font size="4">	Vemo, da so kmetijska zemljišča zaščitena potem tukaj je razpršena gradnja in tako naprej, skratka nekako nekaterim včasih nekaj rata drugim ne. Tudi, če si želijo ne vem zidat na neki površini, ki je zaraščena ali pa bi rekel se na njej ne dela nič, kar se tiče kmetijstva, neko grmovje ali pa kaj jaz vem. Potem je tukaj še en drug problem, OPN-ji, dobro zdaj mogoče se nekatere stvari popravljajo jaz tudi upam, da se bodo tudi v prihodnje to občinski prostorski načrti, to traja in traja in mine 10 let preden pride to skozi in v 10 letih danes v teh časih, ko se vse hitro odvija, ko bi radi pač mladi hitro poskrbeli zase je to absolutno predloga doba.</font><br>
<font size="4">	In mene samo zanima, kam se lahko še obrnejo, če recimo te mlade družine naletijo na težavo bodisi na občini, na upravni enoti, ali s soglasodajalci ali kakorkoli, da bi se jim bolj pomagalo, da bi se jih bolj slišalo pa da se jim tudi jasno nekako pove ja tukaj pa res ne gre ali pa da se skupaj najde neko ustrezno primerno rešitev, ne da se jih včasih odpravi kar z levo roko češ pa boste že ali pa bomo videli mogoče drugič ali pa na tak način. </font><br>
<font size="4">	Kdo je tisti pravi naslov oziroma kako si lahko mlade družine pač predvsem mlade družine, mladi, ki bi radi zidali doma, kam se lahko obrnejo, kdo jim lahko še bolj pomaga, da ne bodo imeli toliko težav pri tem. Hvala lepa.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Želi še kdo besedo? Ne želi. Potem bom dal najprej besedo gospe Majcen pa kasneje državnemu sekretarju. Izvolite gospa  Majcen.</font><br>
<br>
<b><font size="4">	IRENA MAJCEN:</font></b><font size="4"> Za nadomestna zemljišča za tretjo razvojno os na Koroškem je Sklad zatrjeval, da nima prostih zemljišč, ker jih ni imel. Potem je v letu 2020 potekla pogodba s Kmetijsko zadrugo oziroma v letošnjem letu bo potekla ampak v lanskem letu smo mi potem to pogodbo prekinili o zakupu in tak so se sprostila kmetijska zemljišča, ki bi jih lahko ti upravičenci za katere se enako kot razpravljalec tudi jaz strinjam, da je treba za njih poskrbeti, dala kot nadomestna zemljišča.</font><br>
<font size="4">	Zdaj glede na to, da je razpravljalec vse točno povedal, jaz glede teh izvajanj nimam kaj dodati. Jaz bi ga samo prosila, če bi ga prosila bi ga no, da bi to vprašanje naslovim tudi na DARS. Ker jaz mislim, da je pa prav DARS tisti, ki bi mogel vam in nam in kmetu prisluhniti. Namreč mi trdimo enako kot vi. Zemljišče gre za gradnjo avtoceste in seveda mi tudi po ostali zakonodaji n smemo prodajati pod neko tržno vrednostjo, ki se ugotavlja, se je ugotavljala GURS jo pa objavlja. Bi pa bil upravičen ob nadomestnem zemljišču tudi do določenega nadomestila. To zemljišče le ni tam, kjer ga je do sedaj upravljal ampak je prav gotovo manj vredno, kot je bilo tudi kmet.</font><br>
<font size="4">	In če bo mogoče z večih strani ta pritisk DARS doživel, bomo tudi mi uspešni, tako da jaz se absolutno strinjam z vami. Hvala.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Še gospod Harej, državni sekretar. Izvolite.</font><br>
<br>
<b><font size="4">	ANTON HAREJ:</font></b><font size="4"> Zdaj, hvala lepa za vprašanje. Ministrstvo za kmetijstvo, gozdarstvo in prehrano nekako se seznanjamo z, ko gre za neko investicijo recimo izpostavljena je bila tretja razvojna os pa tudi druge investicije v pristojnosti DARS-a. Nekako te trase načeloma prosimo oziroma zahtevamo več variant in velja to, da v bistvu potiskamo na manj kvalitetna zemljišča, tako da tam, kjer pa to ni mogoče in dejansko gre za poseg v kmetijska zemljišča posebno najboljše kvalitete seveda se pač </font><br>
<br>
<b><font size="4">8. TRAK: (ŠS) – 14:35</font></b><br>
<br>
<font size="4">	(nadaljevanje) seveda se pač potekajo zadeve v skladu z zakonom je pa na samo izjemno precizno vprašanje bi res prosil, da dobimo to pisno, da to proučimo in potem tudi damo ustrezen odgovor.</font><br>
<font size="4">	Zdaj pa glede mladih družin in pa kako pospešit samo mladim dostop do ustreznega gradbenega območja bi jaz rekel, da se na ministrstvu nekako soočamo z različnim poznavanjem postopkov OPN-ja s strani občin. Nekatere občine to zelo lepo peljejo in so izjemno poučene in tudi imajo strokovne kadre pri tem, tako da v bistvu OPN-ji tečejo gladko in to nekatere celo istočasno, ko se zaključi nek OPN že pripravljajo naslednjega, tako da tam nekih zamikov ni. </font><br>
<font size="4">	Ugotavljamo pa, da zelo veliko število občin pa imajo težave s tem v bistvu dopolnjujejo stalno en OPN tako da tudi tam, kjer so že rešili dopolnjujejo z novimi predlogi, tako da en korak naprej pa dva nazaj in to nekako so manj nekako uspešne pri samih zagotavljanjih ustreznih površin tudi za gradbene posege, tako da mogoče, gotovo je pravi naslov za to sama občina in gotovo je pa tudi to, da se različne občine uspešno obravnavajo to področje. Hvala.</font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Jože Lenart, izvolite.</font><br>
<br>
<b><font size="4">	JOŽE LENART (PS LMŠ):</font></b><font size="4">Ja, hvala. Samo zahvaljujem se za odgovore obema. Moja konkretna pobuda v tem primeru pa je, da se usedete za skupno mizo. To je tisto dejstvo, tako kot ste tudi sami ugotavljali. Kmete ne smete puščati same, da se pogovarjajo pri vas in na DARS-u. </font><br>
<font size="4">	Tu je skupni problem, tu gre za našo državo, gre za našega kmeta in vsako tako vprašanje, ki se potem dotika dveh resorjev je treba usesti za skupno mizo, da bo tudi kmetu lažje. Zdaj pa hodijo okrog z vsak svojimi odvetniki trošijo dodatno svoje stroške za to. Tu je naloga ministrstev, da se zadeve uredi tako kot vemo, da je prav, kot si želimo. Ne smemo eno govoriti, delati pa potem drugo. V tem smislu želim, da tu daste kmetom ozirom kmetijski gospodarstev to pomoč, da se zadeva rešuje za skupno mizo. Hvala. </font><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Hvala lepa. Vidim, da vprašanj in pobud ni več, tako da bom izkoristil priložnost in bom vse člane Odbora povabil na skupno sejo s hrvaškimi kolegi s hrvaškega parlamenta, ki bo v četrtek. Verjamem, da vsi veste, kjer in kdaj bo ta seja.</font><br>
<br>
<font size="4">	S tem zaključujem 31. sejo Odbora in se vam vsem prisotnim prav lepo zahvaljujem.</font><br>
<br>
<b><font size="4">Seja je bila končana 13. septembra 2021 ob 14.39.</font></b>