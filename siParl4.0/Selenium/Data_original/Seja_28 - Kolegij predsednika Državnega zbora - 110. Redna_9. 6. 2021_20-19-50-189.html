<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>110. seja</b></p></div><div align="center"><b>(9. junij 2021)</b></div><br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 13.32. </b><br>
<br>
<b>1. TRAK: (TB)</b><br>
<br>
	<b>PREDSEDNIK IGOR ZORČIČ:</b> Spoštovani kolegice, kolegi, začenjam 110. sejo Kolegija.<br>
	Obveščam vas, da Tina Heferle po pooblastilu nadomešča Braneta Golubovića.<br>
<br>
	Prehajamo na <b>1. TOČKO DNEVNEGA REDA – DOGOVOR O SKLICU IZREDNE SEJE ZBORA.</b><br>
	V zvezi s sklicem 77. izredne seje Državnega zbora predlagam sledeče. Predlog dnevnega reda se glasi: točka 1. Predlog kandidata za ministra za pravosodje, točka 2. Kandidatna lista za izvolitev dveh članov Sodnega sveta. Datum seje torek, 15. 6. 2021 ob 14. uri do zaključka seje. Najava časa za razpravo: - Za poslanske skupine ena točka po tretjem odstavku 67. člena Poslovnika zbora, k 1. točki za dopolnilno obrazložitev predlagatelja 5 minut in razpravo predlagatelja 30 minut, k 2. točki skladno s parlamentarno prakso pri razpravah o mandatno-volilnih zadevah.<br>
	Želi kdo besedo? (Da.) Ja, Zmago Jelinčič ima besedo.<br>
<br>
	<b>ZMAGO JELINČIČ PLEMENITI (PS SNS):</b> Predsednik, 15. 6. naj bi bila seja. Mi imamo zdravniške preglede 15. 6. …<br>
<br>
	<b>PREDSEDNIK IGOR ZORČIČ:</b> Ja, 15. 6. … / oglašanje iz dvorane/ 15. 6. mora bit zaradi volitev v Sodni svet. / oglašanje iz dvorane/<br>
<br>
<b>ZMAGO JELINČIČ PLEMENITI (PS SNS): </b>Ja, ampak pregledi so kompletni in tak pregled, kompleten, traja do zvečer. / nemir v dvorani/ / smeh/<br>
<br>
<b>PREDSEDNIK IGOR ZORČIČ:</b> Ne, ne, ne bo…<br>
<br>
<b>ZMAGO JELINČIČ PLEMENITI (PS SNS): </b>Ah, potem je pa to bolj tako, približno vse skupaj, ne… / oglašanje iz dvorane/ Aha… No, no, potem pa v redu, no… / oglašanje iz dvorane/<br>
<br>
<b>PREDSEDNIK IGOR ZORČIČ:</b> Okej…<br>
<br>
<b>ZMAGO JELINČIČ PLEMENITI (PS SNS): </b>…to pa lahko jaz privat naredim, kajne… / nemir v dvorani/<br>
<br>
<b>PREDSEDNIK IGOR ZORČIČ:</b> Dobro. Hvala lepa.<br>
Zaključujem razpravo. Prehajamo na glasovanje.<br>
Na glasovanjem dajem naslednji sklep: »V skladu z drugim odstavkom 58. člena Poslovnika Državnega zbora se na dnevni red 77. izredne seje Državnega zbora uvrstita naslednji točki dnevnega reda. Točka 1. Predlog kandidata za ministra za pravosodje, točka 2. Kandidatna lista za izvolitev dveh članov Sodnega sveta.« Glasujemo.<br>
Kdo je za? (Vsi.)<br>
Ugotavljam, da je soglasno sprejeto.<br>
<br>
<b>2. TRAK: (SC) – 13.35</b><br>
<br>
<b>	</b>(nadaljevanje) Na glasovanje dajem še eden sklep poslanske skupine k eni točki dnevnega reda 77. izredne seje Državnega zbora najavijo čas v skladu s tretjim odstavkom 67. člena Poslovnika zbora. Glasujemo.<br>
Kdo je za? (Soglasno.) Kdo je proti? (Nihče.)<br>
Soglasno sprejeto.<br>
 <br>
Še eden sklep dajem na glasovanja. Za uvodno obrazložitev ima pri 1. točki predlagatelj predsednik Vlade na voljo do 5 minut za razpravo pa do 30 minut. Glasujemo.<br>
Kdo je za? (Soglasno.) Kdo je proti? (Nihče.)<br>
Soglasno sprejeto. <br>
<br>
K 2. točki udeleženci seje najavijo čas za razpravo skladno s parlamentarno prakso pri Mandatno-volilnih zadevah. <br>
<br>
S tem zaključujem to točko dnevnega reda. <br>
<br>
Prehajamo na <b>2. TOČKO DNEVNEGA REDA - RAZNO. </b><br>
Na kolegij sta bili naslovljeni dve prošnji za soglasje za delo delovnega telesa po 22. uri in sicer, da bi lahko Odbor za pravosodje jutri po potrebi zasedel tudi po 22. uri, ko se bo odbor skladno z 230. členom Poslovnika zbora predstavil kandidat za ministra za pravosodje. Seja odbora se bo namreč začela ob 18. uri, saj so zgodnejši termini zasedeni ter, da bi se lahko skupna seja Odbora za zdravstvo in Odbora za notranje zadeve, javno upravo in lokalno samoupravo sklicala na podlagi zahteve za sklic nujne seje prav tako jutri po potrebi potekala tudi po 22. uri, saj se bo začela šele ob 19. uri. Predloga ste prejeli. Želi kdo razpravljati v zvezi s tem? (Ne.)<br>
<br>
Prehajamo na odločanje torej na glasovanje dajem naslednji predlog sklepa: »Odbor za pravosodje lahko po potrebi kot pristojno delovno telo za obravnavo predstavitve kandidata za ministra za pravosodje v četrtek 10. 6. 2021 zaseda tudi po 22. uri.« Glasujemo.<br>
Kdo je za? (?) Kdo je proti? (?)<br>
Ugotavljam, da je sklep sprejet. <br>
<br>
Na glasovanje dajem še naslednji predlog sklepa: »Skupna seja Odbora za zdravstvo in Odbora za notranja zadeve, javno upravo in lokalno samoupravo, ki se začne v četrtek 10. 6. 2021 ob 19. uri lahko poteka tudi po 22. uri.« Glasujemo.<br>
Kdo je za? (?) Kdo je proti? (?)<br>
Ugotavljam, da je tudi ta sklep sprejet. <br>
<br>
Želi še kdo besedo v okviru te točke? (Ne.)<br>
Zaključujem razpravo. <br>
<br>
S tem zaključujem to točko dnevnega reda in 110. sejo kolegija. <br>
<br>
<b>Seja je bila končana 9. junija 2021 ob 13.38.</b>