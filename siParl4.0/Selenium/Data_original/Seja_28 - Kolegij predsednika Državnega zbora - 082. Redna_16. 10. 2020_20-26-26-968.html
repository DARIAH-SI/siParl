<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>82. seja</b><br>
<br>
<b>(16. oktober 2020)</b></p></div><br>
<br>
<b>Sejo je vodil Jože Tanko, podpredsednik Državnega zbora.</b><br>
<b>Seja se je začela ob 10.01. </b><br>
<br>
<b>1. TRAK: (TB)</b><br>
<br>
<b>	PODPREDSEDNIK JOŽE TANKO: </b>Lep pozdrav! Začenjam 82. sejo Kolegija.<br>
Obveščam vas, da je Matjaž Han pooblastil Janija Prednika za nadomeščanje na tej seji kolegija, Danijel Krivec mag. Marka Pogačnika, Matej T. Vatovec Primoža Siterja in Zmago Jelinčič Janija Ivanušo.<br>
<br>
Prehajamo na <b>1. TOČKO DNEVNEGA REDA – DOLOČITEV ČASA OBRAVNAVE TOČK DNEVNEGA REDA 21. SEJE DRŽAVNEGA ZBORA, KI SE BO ZAČELA V PONEDELJEK, 19. OKTOBRA 2020.</b><br>
Gradivo k tej točki ste prejeli s sklicem seje.<br>
Odpiram razpravo. Želi kdo besedo? (Da.)<br>
Jani Ivanuša, izvolite.<br>
<br>
<b>JANI IVANUŠA (PS SNS):</b> Hvala lepa, predsedujoči. Lep pozdrav vsem prisotnim.<br>
Jaz bi zaprosil za 12. točko dnevnega reda, da mi dodelite 10 minut za stališče, ker smo pač, tiskarski škrat se nam je zgodil, pa prosim za stališče, desetminutno.<br>
Hvala lepa.<br>
<br>
<b>PODPREDSEDNIK JOŽE TANKO: </b>Dobro. To je v skladu…<br>
Še kdo? (Da.)<br>
Gregor Perič, izvolite.<br>
<br>
<b>GREGOR PERIČ (PS SMC):</b> Hvala lepa. Lep pozdrav.<br>
Jaz bi pa prosil, da se pri SMC-ju, pri 7. točki, zmanjša čas za 5 minut, pri 10. se ga pa za 5 minut poveča.<br>
Hvala lepa.<br>
<br>
<b>PODPREDSEDNIK JOŽE TANKO: </b>Hvala. Tudi to je v skladu z omejitvami, ki pripadajo poslanskim skupinam.<br>
Še kdo želi? (Ne.) Ne želi nihče več.<br>
Zdaj, predlagam, da sprejmemo še sklep, in sicer: »Sprejme se čas za obravnavo posameznih točk dnevnega reda 21. seje zbora, ki se bo začela v ponedeljek 19. oktobra 2020.« Glasujemo.<br>
	Kdo je za? (Vsi.) <br>
	Ugotavljam, da je sklep soglasno sprejet.<br>
<br>
	S tem zaključujem to točko dnevnega reda.<br>
<br>
	Prehajamo na <b>2. TOČKO – RAZNO.</b><br>
	Želi kdo besedo? (Da.)<br>
Primož Siter, izvolite.<br>
<br>
	<b>PRIMOŽ SITER (PS Levica):</b> Ja, hvala, spoštovani podpredsednik. Dobro jutro tudi z moje strani.<br>
	Že pred tedni je na Kolegiju predsednika Državnega zbora padla pobuda, da se uredi odgovornost ministrstev v doseganju ali pa v spoštovanju časovnih omejitev, ki jim jih nalaga Poslovnik Državnega zbora, v zvezi z odgovarjanjem na poslanska vprašanja.<br>
	V Poslanski skupini Levica imamo ta problem, predvsem z Ministrstvom za delo. Kolega Kordiš je že 20. julija vložil eno poslansko vprašanje, v zvezi s plačevanjem za oskrbo v samoplačniškem plačevanju, torej za oskrbo v domovih za starejše. Minister mu od takrat <br>
<br>
<b>2. TRAK (VI) 10.05</b><br>
<br>
	(Nadaljevanje) do danes še ni odgovoril. Vemo, da poslovniški rok od ministra zahteva odgovor v 30. dneh. Podoben primer sem imel tudi sam, ko sem čakal na eno vprašanje tudi v zvezi z domovi za starejše kar dva meseca. Torej, je minister tudi prekoračil poslovniško določeni rok za cel mesec. Kaj je zadaj lahko ugibam, ali mogoče ministrstvo noče odgovarjati na ta vprašanja, se izogiba te tematike. V vsakem primeru je pa to nekaj, kar je treba rešiti. Jaz vem, da je predsednik Državnega zbora že, kot rečeno, pred tedni izkazal namero, da pripravi prvič nek seznam vprašanj, ki so še v zraku, pa tega, kakor vem, še vedno ni oziroma pozivam predsednika Državnega zbora, da to stori in da, če je treba, pozove ministre. V tem konkretnem primeru še posebej gospoda Ciglerja Kralja, ki, ne vem, iz nekega razloga ne odgovarja na vprašanje v zvezi z domovi za starejše. Hvala. <br>
<br>
<b>	PODPREDSEDNIK JOŽE TANKO:</b> Generalni sekretar je prejšnjič in sedaj slišal poziv, tako da predlagam, da to na seji Vlade ali na sejah Vlade to opozarja. Če je predsednik Državnega zbora obljubil, da bo pripravil nek dopis…/oglašanje iz klopi/ Ali je že pripravljen? Je že šel? …pa tudi je bilo odzvano. Kaj več od tega pa kot da se opozarja in poziva pa težko narediti. <br>
Še kdo želi besedo? Dajem besedo še generalni sekretarki. Izvolite. <br>
<br>
<b>URŠULA ZORE TAVČAR:</b> Najlepša hvala, predsedujoči. Jaz bi samo rada poudarila, da glede nato, da začnejo, da so nekateri ukrepi novi začeli veljati že danes, nekateri začnejo veljati z jutrišnjim dnem, bo to v manjši meri posegalo tudi v področje delovanje Državnega zbora, predvsem gostinskega obrata, ki ga imamo. Tako da spremembe, ki bodo, prosim, da sprejmete z razumevanjem. Hvala.<br>
<br>
<b>PODPREDSEDNIK JOŽE TANKO:</b> Hvala lepa. Želi še kdo besedo? (Ne.) Ne vidim želje, zato zaključujem to točko in tudi 82. sejo Kolegija. <br>
Lep dan želim še naprej!<br>
<br>
<b>Seja Kolegija je bila končana 16. oktobra 2020 ob 10.08.</b>