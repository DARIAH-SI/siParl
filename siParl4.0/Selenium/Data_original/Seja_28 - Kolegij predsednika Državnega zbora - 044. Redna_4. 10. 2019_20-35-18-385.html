<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>44. seja</b><br>
<br>
<b>(4. oktober 2019)</b></p></div><br>
<b>Sejo je vodil mag. Dejan Židan, predsednik Državnega zbora.</b><br>
<b>Seja se je začela ob 10.01. </b><br>
<br>
<b>1. TRAK: (ŠPE)</b><br>
<br>
<b>	PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, predstavniki vlade, ostali prisotni, lep pozdrav!<br>
Pričenjam 44. sejo kolegija ter pozdravljam vse prisotne. Obveščam vas, da sem vam včeraj z dopisom poslal gradivo k 1. točki dnevnega reda. Nimam nobenega obvestila o nadomeščanju.<br>
<br>
Prehajamo na <b>1. TOČKO – DOGOVOR O SKLICU IZREDNE SEJE DRŽAVNEGA ZBORA.</b><br>
S sklicem seje kolegija ste prejeli osnutek časovnega poteka obravnave predlogov proračunov za leti 2020 in 2021 ter razpored sej delovnih teles za nujno obravnavo. Dodatno gradivo k tej točki, to je zahtevo skupine poslancev, s prvopodpisanim Branetom Golubovićem z dne 3. oktobra 2019 za sklic izredne seje zbora, ste prejeli včeraj z dopisom. O sklicu izredne seje zbora na podlagi zahteve skupine poslank in poslancev s prvim podpisanim gospodom Danijelom krivcem, se bomo dogovarjali na seji kolegija drugi teden, ki bo predvidoma v torek, 8. oktobra ob 8.30. V zvezi s sklicem 26… Zmago, zdravo. V zvezi s sklicem 26. izredne seje Državnega zbora tako predlagam sledeče: <br>
1. Predlog dnevnega reda se glasi: Predstavitev proračunskega memoranduma 2020/2021, Predlog proračuna Republike Slovenije za leto 2020 in Predlog proračuna Republike Slovenije za leto 2021. <br>
2. Obvestilo predsednika Vlade, da bo funkcijo ministra brez resorja, pristojnega za razvoj, strateške projekte in kohezijo namesto dr. Iztoka Puriča, začasno opravljala mag. Alenka Bratušek, ministrica za infrastrukturo. <br>
3. Predlog zakona o spremembi Zakona o pokojninskem in invalidskem zavarovanju v prvi obravnavi. <br>
4. Predlog zakona o spremembah in dopolnitvah Zakona o prevozih v cestnem prometu v prvi obravnavi. <br>
5. Predlog zakona o spremembah Zakona o dohodnini. Tudi to v prvi obravnavi. <br>
Datum seje: ponedeljek, 7. oktober 2019 s pričetkom ob 10. uri do zaključka. Najava časa za razpravo: predsednik Vlade in minister za finance imata za prestavitev do 60 minut. To je tretji odstavek 156. člena Poslovnika. Za poslanske skupine ena točka po tretjem odstavku 67. člena Poslovnika zbora. In do pet minut za dopolnilno obrazložitev predlagatelja predlogov zakonov in do pet minut za predstavitev menja Vlade ter do 30 minut za razpravo predlagateljev predlogov zakonov in do 30 minut za razpravo Vlade. To velja za 3., 4. in 5. točko.<br>
S tem spoštovane in spoštovani, odpiram razpravo. Ni razprave. / oglašanje iz dvorane/<br>
Ja, izvolite.<br>
<br>
<b>ZMAGO JELINČIČ PLEMENITI (PS SNS): </b>Ja, hvala lepa.<br>
Tukaj piše za poslanske skupine ena točka po tretjem odstavku. <br>
<br>
<b>2. TRAK: (DAG) - 10.05</b><br>
<br>
<b>	</b>(nadaljevanje) Kaj to pomeni? Pri vsaki točki lahko govorimo ali samo pri eni točki od vsega skupaj? Nejasno je napisano. <br>
<br>
	<b>PREDSEDNIK MAG. DEJAN ŽIDAN: </b>Okej, hvala za opozorilo. Seveda gre za vsako točko. Časovnico oziroma najavo časa pa boste dobili danes, takoj po tem sestanku.<br>
	Če se strinjate, prehajamo na glasovanje o naslednjih predlogih sklepov. Prvi predlog sklepa: Prvič, v skladu z drugim odstavkom 58. člena Poslovnika Državnega zbora se na dnevni red 26. izredne seje Državnega zbora uvrstita naslednji točki dnevnega reda: prvič, predstavitev Proračunskega memoranduma 2020-2021, Predloga proračuna Republike Slovenije za leto 2020 in Predloga proračuna Republike Slovenije za leto 2021. Drugič, obvestilo predsednika Vlade, da bo funkcijo ministra brez resorja, pristojnega za razvoj, strateške projekte in kohezijo namesto dr. Iztoka Puriča začasno opravljala mag. Alenka Bratušek, ministrica za infrastrukturo. 	Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet. <br>
		<br>
	Drugi predlog sklepa: Za predstavitev navedenih dokumentov na seji Državnega zbora imata predsednik Vlade in minister za finance na voljo skupaj do 60 minut. <br>
	Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet.<br>
	<br>
	Naslednji predlog sklepa: Poslanske skupine k eni točki dnevnega reda izredne seje Državnega zbora najavijo čas v skladu s tretjim odstavkom 67. člena Poslovnika Državnega zbora. <br>
	Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet.<br>
	<br>
	In še zadnji predlog sklepa: Za uvodno obrazložitev imata predlagatelja predlogov zakonov na voljo do pet minut, za razpravo pa do 30 minut. Vlada ima za uvodno predstavitev mnenja k predlogu zakona na voljo do pet minut in 30 minut za razpravo. <br>
	Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet. <br>
<br>
	S tem zaključujem to točko dnevnega reda. <br>
<br>
	Prehajamo na <b>OBRAVNAVO PREDLOGOV ZAKONOV PO NUJNEM POSTOPKU.</b><br>
<b>	</b>Kolegij v okviru te točke razpravlja in glasuje o predlogu Vlade, da Državni zbor Predlog zakona o ukrepih na področju plač in drugih stroškov dela v javnem sektorju za leto 2020 in 2021 ter izredni uskladitvi pokojnin obravnava po nujnem postopku. <br>
	Besedo dajem predstavniku Vlade, generalnemu sekretarju, gospodu Stojanu Tramtetu. <br>
<br>
	<b>STOJAN TRAMTE: </b>Hvala lepa, predsednik. <br>
	Lep pozdrav vsem prisotnim!<br>
	Vlada Republike Slovenije predlaga Državnemu zboru, da predlog zakona obravnava po nujnem postopku. Sprejetje predlaganega zakona je potrebno, ker je za zagotovitev srednjeročne uravnoteženosti proračunov treba izdatke omejiti. Uveljavitev predlaganega zakona skupaj s proračunoma za leti 2020 in 2021 je pogoj za nemoteno izvrševanje proračunov Republike Slovenije v naslednjih dveh letih. <br>
	Hvala.<br>
<br>
	<b>PREDSEDNIK MAG. DEJAN ŽIDAN: </b>Hvala, gospod generalni sekretar. <br>
	Želi kdo besedo? Izvolite, dr. Matej Tašner Vatovec.<br>
<br>
	<b>DR. MATEJ TAŠNER VATOVEC (PS Levica): </b>Hvala.<br>
	Rad bi samo povedal, da v Levici tega nujnega postopka ne bomo podprli, ker ocenjujemo, da je, glede na to, da je še dovolj časa, da bi ta zakon v tem letu sprejeli po rednem postopku, bolje, da se zavrne tak nujni postopek, zato da imamo več časa tudi, da uskladimo ustrezne dvige pokojnin, ki trenutno niso predvidene. Toliko samo v seznanitev. <br>
<br>
	<b>PREDSEDNIK MAG. DEJAN ŽIDAN: </b>Hvala.<br>
	Želi še kdo razpravljati? (Ne.) <br>
	Spoštovane in spoštovani, prehajamo na predlog sklepa, ki se glasi takole: Predlog zakona o ukrepih na področju plač in drugih stroškov dela v javnem sektorju za leti 2020 in 2021 ter izredni uskladitvi pokojnin se obravnava po nujnem postopku. <br>
	Glasujemo.<br>
	Kdo je za? (SD, SMC, SAB, LMŠ, DeSUS, NSi in SNS.) Kdo je proti? (Nihče.) <br>
	Ugotavljam, da je glasov zadosti in da je sklep sprejet. <br>
	S tem zaključujem to točko dnevnega reda in 44. sejo Kolegija predsednika Državnega zbora. <br>
	Čez dve minuti, spoštovane in spoštovani, nadaljujemo z delovnim posvetom, tukaj. <br>
<br>
<b>Seja se je končala 4. oktobra 2019 ob 10.10. </b>