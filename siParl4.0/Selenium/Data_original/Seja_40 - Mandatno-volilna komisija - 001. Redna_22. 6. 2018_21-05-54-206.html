<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">MANDATNO-VOLILNA KOMISIJA</font></b><br>
<b><font size="4">1. seja</font></b><br>
<br>
<b><font size="4">(22. junij 2018)</font></b><br>
</p></div><br>
<b><font size="4">Sejo je vodil Jože Tanko, predsednik Mandatno-volilne komisije.</font></b><br>
<b><font size="4">Seja se je začela ob 12.01 uri.</font></b><br>
<br>
<b><font size="4">	PREDSEDNIK JOŽE TANKO: </font></b><font size="4">Lepo pozdravljeni!</font><br>
<font size="4">	Pričenjam 1. sejo Mandatno-volilne komisije. Vse članice in člane komisije, vabljene in ostale prisotne, lepo pozdravljam. Vsem, ki smo v tem mandatu prvič tukaj in čeprav še mandati niso potrjeni, čestitam k izvolitvi in seveda ne glede na to kako se bodo potem razpletle vse ostale aktivnosti, želim vsem uspešno delo tako v Mandatno-volilni kot v ostalih komisijah in odborih Državnega zbora in seveda tudi v Državnem zboru. </font><br>
<font size="4">	S sklicem seje ste prejeli naslednji dnevni red in sicer 1. točka - zapisnik o ugotovitvi izida predčasnih volitev poslancev v Državni zbor Republike Slovenije. </font><br>
<font size="4">	</font><br>
<font size="4">	Prehajamo na </font><b><font size="4">1. TOČKO DNEVNEGA REDA - OBRAVNAVA ZAPISNIKA O UGOTIVITVI IZIDA PREDČASNIH VOLITEV POSLANCEV V Državni zbor REPUBLIKE SLOVENIJE. </font></b><br>
<b><font size="4">	</font></b><font size="4">Kot gradivo za to točko dnevnega reda ste prejeli navedeni zapisnik Državne volilne komisije s popravkom objavljene v Uradnem listu Republike Slovenije št., 41/18. Prejeli ste tudi vlogi kandidatov za poslance in predstavnika liste kandidatov z dne 18. in 19. 6. 2018. Na sejo sem povabil Antona Gašperja Frantarja, predsednika Državne volilne komisije, Dušana Vučka, direktorja Državne volilne komisije in Zakonodajno-pravno službo. </font><br>
<font size="4">	V skladu s tretjim odstavkom 7. člena Zakona o poslancih in prvim odstavkom 13. člena Poslovnika Državnega zbora, Mandatno-volilna komisija pregleda poročilo o izidu volitev, potrdilo o izvolitvi poslancev in morebitne pritožbe kandidatov in predstavnikov list kandidatov zoper odločitve volilne komisije, ki lahko vplivajo na potrditev mandatov. V skladu z drugim odstavkom 13. člena Poslovnika o potrditvi mandatov poslancev, odloči Državni zbor na podlagi poročila Mandatno-volilne komisije o pregledu potrdil o izvolitvi ter o vsebini in upravičenosti morebitnih pritožb kandidatov ali predstavnikov list. Tretji odstavek istega člena nadalje določa, da Državni zbor skupaj odloči o potrditvi mandatov, ki niso sporni, o vsakem spornem mandatu pa odloča posebej. Na podlagi četrtega odstavka 13. člena Poslovnika poslanec katerega mandat je sporen, ne sme glasovati o potrditvi svojega mandata. V skladu s petim odstavkom 13. člena Poslovnika se šteje, da je Državni zbor z odločitvijo o spornem mandatu odločil tudi o pritožbi kandidata ali predstavnika liste kandidatov vloženi pri Državnem zboru. Potrdila o izvolitvi vseh 90 izvoljenih kandidatk in kandidatov za poslance, so predložena Mandatno-volilni komisiji in so vam na razpolago za vpogled. </font><br>
<font size="4">	Zdaj pa sprašujem ali želi besedo predstavnik Državne volilne komisije, gospod direktor Dušan Vučko. Izvoli. </font><br>
<br>
<b><font size="4">	DUŠAN VUČKO:</font></b><font size="4"> Hvala za besedo, predsednik. Spoštovane poslanke in poslanci, vsem seveda čestitke za izvolitev! </font><br>
<font size="4">	Mislim, da v tem momentu ne potrebujem posebej razlagati kako je nastajal zapisnik. Jez se samo lahko še v imenu Državne volilne komisije opravičim za tisti popravek, kajti nekako se je dogodilo, da smo </font><br>
<font size="4"> </font><br>
<b><font size="4">2. TRAK: (NM) – 12.05</font></b><br>
<br>
<b><font size="4">	</font></b><font size="4">(nadaljevanje) pri 2 kandidatih napačno izpisali naslov stalnega prebivališča. Seveda v razpravi, če bo potrebno, se bom pa oglasil in dal kakšna konkretna pojasnila.</font><br>
<br>
<font size="4">	</font><b><font size="4">PREDSEDNIK JOŽE TANKO: </font></b><font size="4">Hvala lepa.</font><br>
<font size="4">	V skladu s 109. členom Zakona o volitvah v Državni zbor ima zoper odločitev volilne komisije, ki lahko vpliva na potrditev poslanskih mandatov, vsak kandidat in predstavnik liste pravico do pritožbe na Državni zbor, ki se lahko vloži najkasneje do seje Mandatno-volilne komisije, na kateri ta obravnava poročilo o izidu volitev v Državni zbor. Državni zbor odloča o pritožbi o potrditvi poslanskih mandatov. Zdaj z vidika navedene določbe bomo presodili 2 vlogi, naslovljeni na Mandatno-volilno komisijo, in sicer vlogo Jožefa Jarha kot kandidata za poslanca z dne 18. 6. 2018 ter vlogo mag. Franca Žnidaršiča kot predstavnika liste kandidatov Združena levica – demokratična stranka dela in SLOGA ter Rastka Plohla, Janka Vebra, Vilija Kovačiča, Jožefa Jarha in Gašperja Ferjana kot kandidatov za poslance z dne 19. 6. 2018. Vloženi vlogi sta z vidika 109. člena Zakona o volitvah v Državni zbor pravočasni. Drugi odstavek 109. člena Zakona o volitvah v Državni zbor določa, da se pritožba vloži pisno ter da mora vsebovati naslednje sestavine: ime in priimek ter naslov pritožnika, navedbo, da je upravičen za vložitev pritožbe, odločitev volilne komisije, ki jo izpodbija, ime in priimek poslanca, na katerega se odločitev volilne komisije nanaša, ter razloge in morebitne dokaze. Glede vloge Jožefa Jarha je mogoče ugotoviti, prvič, da ne vsebuje bistvenih sestavin, ki so za pritožbo predpisane v drugem odstavku 109. člena Zakona o volitvah v Državni zbor, in drugič, da v vlogi izpodbijani akt ni akt volilne komisije, ki lahko vpliva na potrditev poslanskih mandatov, zoper katerega je v skladu s prvim odstavkom 109. člena Zakona o volitvah v Državni zbor mogoča pritožba na Državni zbor. Iz vloge izhaja, da jo pritožnik utemeljuje z zatrjevanjem protiustavnosti nekaterih zakonov, in sicer Zakona o volitvah v Državni zbor, Zakona o financiranju političnih strank in Zakona o Radioteleviziji Slovenija. Presoja skladnosti zakonov z Ustavo ni v pristojnosti Državnega zbora, zato pritožnik teh pritožbenih razlogov ne more učinkovito uveljaviti v postopku pritožbe po 109. členu Zakona o volitvah v Državni zbor. Glede pritožbe pritožnikov mag. Franca Žnidaršiča, Rastka Plohla, Janka Vebra, Vilija Kovačiča, Jožefa Jarha in Gašperja Ferjana je mogoče ugotoviti, da je sorodna vlogi Jožefa Jarha, ker prav tako, prvič, ne vsebuje bistvenih sestavin, ki so za pritožbo predpisane v drugem odstavku 109. člena Zakona o volitvah v Državni zbor, in drugič, ne vsebuje pritožbenih razlogov, saj pritožniki ne zatrjujejo konkretnih kršitev, ki bi povzročile nezakonitost volilnih izidov. Iz vloge namreč izhaja, da so za pritožnike sporni 3 zakoni, in sicer Zakon o volitvah v Državni zbor, Zakon o Radioteleviziji Slovenija in Zakon o volilni in referendumski kampanji, ki jih izpodbijajo pred Ustavnim sodiščem, sodno varstvo pa uveljavljajo tudi pred Vrhovnim sodiščem. Iz vloge izhaja, da želijo pritožniki začasno zadržati 1. sejo Državnega zbora in da želijo presojo skladnosti predčasnih volitev, ki so bile 3. 6. 2018, z Ustavo in mednarodnopravnimi akti. V postopku po 109. členu Zakona o volitvah v Državni zbor gre za uveljavljanje konkretnega in neabstraktnega pravnega varstva. V tem postopku se lahko izpodbijajo nepravilnosti iz volilnega postopka in nepravilnosti pri ugotavljanju volilnih izidov, ki vplivajo ali bi lahko bistveno vplivale na izid volitev. To so lahko odločitve volilnih komisij ali kršitve v volilnem postopku, ki lahko vplivajo na potrditev mandatov. Zatrjevanj takšnih konkretnih nepravilnosti, zaradi katerih ne bi bilo mogoče priznati ugotovljenega volilnega izida, po vlogi Jožefa Jarha in šestih</font><br>
<br>
<b><font size="4">3. TRAK: (ML) – 12. 10 </font></b><br>
<br>
<b><font size="4">	</font></b><font size="4">(nadaljevanje)</font><b><font size="4"> </font></b><font size="4">pritožnikov ne vsebujeta.</font><br>
<font size="4">	Glede na vsebino obeh vlog in zahtev, zahtevek v vlogah ugotavljam, da vlogi Jožefa Jarha ter šestih pritožnikov ni mogoče šteti kot pritožbi po 109. členu Zakona o volitvah v Državni zbor.</font><br>
<font size="4">	Toliko teh uvodnih pojasnil in obrazložitev. Zdaj pa odpiram razpravo. </font><br>
<font size="4">Želi kdo izmed članov volilne komisije besedo? </font><br>
<font size="4">Ugotavljam, da ne, zato razpravo zaključujem. </font><br>
<font size="4">Glede na navedeno predlagam, da Mandatno-volilna komisija sprejme naslednja sklepa: </font><br>
<font size="4">Prvič, »Vloga Jožefa Jarha se ne obravnava, ker ni pritožba po 109. členu Zakona o volitvah v Državni zbor«. Želi kdo obrazložiti glas? Ne. </font><br>
<font size="4">Kdo je za? (19 članov.) Kdo je proti? (Nihče.) </font><br>
<font size="4">Drugič, »Vloga mag. Franca Žnidaršiča, Rastka Plohla, Janka Vebra, Vilija Kovačiča, Jožefa Jarha in Gašperja Ferjana se ne obravnava, ker ni pritožba po 109. členu Zakona o volitvah v Državni zbor«. Želi kdo obrazložiti glas? Ne. </font><br>
<font size="4">	Kdo je za? (18 članov.) Kdo je proti? (Nihče.) </font><br>
<font size="4">Ugotavljam, da je sklep sprejet. </font><br>
<font size="4">	Na glasovanje dajem še naslednji predlog sklepa: Mandatno-volilna komisija predlaga Državnemu zboru, da na podlagi 3. odstavka 82. člena Ustave, 7. člena Zakona o poslancih in 13. člena Poslovnika Državnega zbora sprejme naslednji sklep. »Potrdijo se mandati vsem poslankam in poslancem Državnega zbora, izvoljenim na predčasnih volitvah 3. 6. 2018 po seznamu izvoljenih kandidatk za poslanke in kandidatov za poslance, ki je sestavni del poročila Mandatno-volilne komisije.« Želi kdo obrazložiti glas? Ne. </font><br>
<font size="4">	Kdo je za? (19 članov.) Kdo je proti? (Nihče.) </font><br>
<font size="4">Ugotavljam, da je ta predlog sklepa sprejet.</font><br>
<br>
<font size="4">Zaključujem to točko dnevnega in reda in 1. sejo Mandatno-volilne komisije in vam želim še naprej lep dan.</font><br>
<font size="4">Hvala lepa. </font><br>
<br>
<b><font size="4">Seja je bila končana 22. 6. 2018 ob 12.15.</font></b>