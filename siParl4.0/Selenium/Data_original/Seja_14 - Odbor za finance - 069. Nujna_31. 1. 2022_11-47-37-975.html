<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA </font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA FINANCE </font></b><br>
<b><font size="4">69. nujna seja</font></b><br>
<br>
<b><font size="4">(31. januar 2022)</font></b></p></div><br>
<b><font size="4">Sejo je vodil Robert Polnar, predsednik odbora.</font></b><br>
<b><font size="4">Seja se je začela ob 10.00.</font></b><br>
<br>
<b><font size="4">1. TRAK: (VP) 10.00</font></b><br>
<br>
<b><font size="4">	PREDSEDNIK ROBERT POLNAR: </font></b><font size="4">Spoštovane gospe in gospodje, lepo pozdravljeni. Začenjam 69. nujno sejo Odbora za finance.</font><br>
<font size="4">	Obveščam vas, da sta zadržana in se današnje seje ne moreta udeležiti poslanec Jani Prednik in poslanka Andreja Zabret. Na seji pa kot nadomestni članice in člani s pooblastili sodelujejo: poslanka Nada Brinovšek namesto poslanca Franca Rosca iz Poslanske skupine Slovenske demokratske stranke, poslanka Tadeja Šuštar Zalar namesto poslanca Jožefa Horvata iz Poslanske skupine Nove Slovenije, poslanka Mojca Žnidarič namesto poslanke Monike Gregorčič iz Poslanske skupine Konkretno in poslanec Franc Breznik namesto poslanca Marka Pogačnika iz Poslanske skupine Slovenske demokratske stranke.</font><br>
<font size="4">	Ugotavljam, kolegice in kolegi, da ima Odbor za finance 19 članov. Trenutno je prisotnih 13, zato lahko veljavno odločamo. </font><br>
<font size="4">	S sklicem seje ste prejeli dnevni red seje odbora. V poslovniškem roku nisem prejel predlogov v zvezi z dnevnim redom.</font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA, TO JE ZAHTEVA ZA OCENO USTAVNOSTI SKLEPA O NEDOPUSTNOSTI RAZPISA ZAKONODAJNEGA REFERENDUMA O ZAKONU O DODATNIH UKREPIH ZA PREPREČEVANJE ŠIRJENJA, OMILITEV, OBVLADOVANJE, OKREVANJE IN ODPRAVO POSLEDIC COVID-19 IN ZAKONA O DODATNIH UKREPIH ZA PREPREČEVANJE ŠIRJENJA, OMILITEV, OBVLADOVANJE, OKREVANJE IN ODPRAVO POSLEDIC COVID-19.</font></b><br>
<b><font size="4">	</font></b><font size="4">Ustavno sodišče je Državnemu zboru dne 20. januarja letos posredovalo zahtevo za oceno ustavnosti in določilo osemdnevni rok za izjavo oziroma izjavitev Državnega zbora glede predloga za začasno zadržanje ter glede navedb v zahtevi. 	</font><br>
<font size="4">	Odboru sta bili v zvezi z zahtevo posredovani mnenji Vlade in mnenje Zakonodajno-pravne službe, zato so izpolnjeni poslovniški pogoji za obravnavo. V skladu z 265. členom Poslovnika Državnega zbora bo odbor kot matično delovno telo podal svoje mnenje. </font><br>
<font size="4">	K obravnavi te točke so vabljeni predstavnice in predstavniki Ministrstva za finance in Zakonodajno-pravne službe. </font><br>
<font size="4">	Za uvod dajem besedo predstavnici Zakonodajno-pravne službe Državnega zbora, v tem primeru je to gospa Katarina Kralj.</font><br>
<font size="4">	Izvolite.</font><br>
<br>
<font size="4">	</font><b><font size="4">KATARINA KRALJ: </font></b><font size="4">Hvala za besedo, gospod predsednik.</font><br>
<font size="4">	Naša služba je pripravila odgovor Državnega zbora kot nasprotnega udeleženca v postopku ustavne presoje. Mnenje, ki je dokaj obširno, ste dobili v pisni obliki, zato bom predstavila samo bistvene poudarke. </font><br>
<font size="4">	V prvem delu mnenja se opredelimo do predloga za začasno zadržanje izvrševanja zakona. Menimo, da je ta neutemeljen. Navedbe v predlogu o škodljivih posledicah so povsem pavšalne in nekonkretziriane. Prav tako pa v predlogu ni izkazana njihova težka popravljivost. Na drugi strani dokazujemo in izkazujemo, da bi začasno zadržanje izvrševanja celotnega zakona povzročilo težko popravljive oziroma celo nepopravljive škodljive posledice za določene ustavno varovane vrednote, saj bi bila možnost učinkovitega spopadanja z nalezljivo boleznijo COVID-19 onemogočena. Ta zakon namreč vsebuje ukrepe, ki so nujni in so kot takšni neodložljivi. </font><br>
<font size="4">	V drugem delu mnenja se opredelimo še do vsebinskih navedb vlagateljice zahteve. Tu bi samo povedala uvodoma, da je bistvo tega ustavnega spora, o tem bo Ustavno sodišče odločilo, ali je izpodbijani zakon, torej PKP10 zakon o nujnih ukrepih za zagotovitev odprave naravnih nesreč, ki je izključen iz zakonodajnega referenduma. Vlagateljica navaja, da je človekovo pravica iz 44. člena Ustave dopustno omejiti le pod pogoji iz drugega in tretjega odstavka 15. člena. To stališče je po mnenju naše službe povsem nepravilno in neutemeljeno. Odgovarjamo, da drugi odstavek 90. člena Ustave našteva zakone, glede katerih razpis zakonodajnega referenduma ni dopusten. Iz presoje Ustavnega sodišča pa izhaja, da v teh primerih sploh ni mogoče govoriti o pravici zahtevati referendum. Nadalje vlagateljica navaja, </font><br>
<br>
<b><font size="4">2. TRAK: (VP) 10.05</font></b><br>
<br>
<b><font size="4">	</font></b><font size="4">(nadaljevanje) da ni bil ugotovljen množični pojav nalezljive bolezni in s tem obstoj naravne nesreče. Prav tako problematizira dejstvo, da sta bila izpodbijani zakon in sklep sprejeta v času, ko v Republiki Sloveniji ni bila razglašena epidemija. Glede tega očitka odgovarjamo, da je pojem naravne nesreče avtonomen ustavnopravni pojem, ki ga je razložilo Ustavno sodišče v eni svojih odločb iz prejšnjega leta, in da po naši presoji nalezljiva bolezen COVID-19 po vseh elementih ustreza tej opredelitvi. Da gre za množični pojav nalezljive bolezni, pa nesporno izhaja že iz javno dostopnih podatkov, ki jih dnevno objavlja Nacionalni inštitut za javno zdravje. Res je, da v času sprejemanja tega zakona in sklepa v Republiki Sloveniji ni bila uradno razglašena epidemija, vendar to ne spremeni dejstva, da je imelo širjenje okužb v tem času naravo naravne nesreče pandemičnih razsežnosti, ki še kar traja. Torej sploh ne moremo govoriti niti o epidemiji ampak pandemiji, ki jo je Svetovna zdravstvena organizacija razglasila že v marcu 2020 in še ni preklicana. Na koncu vlagateljica še navaja, da ni izkazana nujnost ukrepov za odpravo naravne nesreče. Glede tega odgovarjamo, da so dejstva, ki izkazujejo nujnost ukrepov v izpodbijanem zakonu razumno obrazložena že v samem sklepu, podrobnejšo obrazložitev pa Državni zbor podaja v tem odgovoru. Za ta konkretni spor pa je pomembno tudi to, da vlagateljica zahteve niti ne zatrjuje, da kakšen od posameznih ukrepov iz tega zakona ni nujen, čeprav bi okviru trditvenega bremena, ki ga nosi, to morala storiti. Na koncu mnenja zavrnemo še očitke vlagateljice zahteve, da izpodbijani sklep ni bil sprejet v časovnih okvirjih kot jih določa prvi odstavek 21.a člena Zakona o referendumu. </font><br>
<font size="4">	Tako, da zaključujemo, da sta tako zahteva za presojo ustavnosti izpodbijanega zakona kot tudi predlog za njegovo začasno zadržanje v celoti neutemeljena.</font><br>
<font size="4">	Hvala.</font><br>
<br>
<b><font size="4">	PREDSEDNIK ROBERT POLNAR: </font></b><font size="4">Hvala, gospa Kralj.</font><br>
<font size="4">	Nadaljujemo s predstavnico vlade. V imenu finančnega ministrstva je to državna sekretarka gospa Maja Hostnik Kališek.</font><br>
<font size="4">	Prosim.</font><br>
<br>
<font size="4">	</font><b><font size="4">MAJA HOSTNIK KALIŠEK: </font></b><font size="4">Hvala lepa. Spoštovani.</font><br>
<font size="4">	Državljanka je na podlagi 21.a člena Zakona o referendumu in ljudski iniciativi vložila zahtevo za oceno ustavnosti sklepa o nedopustnosti razpisa zakonodajnega referenduma o Zakonu o dodatnih ukrepih za preprečevanje širjenja, omilitev, obvladovanje, okrevanje in odpravo posledic COVID-19, za oceno ustavnosti samega zakona ter predlagala njegovo začasno zadržanje. Predlagateljica v zahtevi zatrjuje, da je sklep o nedopustnosti razpisa zakonodajnega referenduma glede zakona PKP10 v nasprotju z ustavo, zaradi česar je potrebno ugotoviti tudi neustavnost samega zakona, zoper katerega bi bila neupravičeno omejena pravica do referenduma. Očitki predlagateljice zahteve za oceno ustavnosti so zlasti, da je bil sklep o nedopustnosti zakonodajnega referenduma sprejet pred zakonskim rokom iz Zakona o referendumu in ljudski iniciativi, da sklep ne vsebuje navedbe, da Državni svet ne bo zahteval ponovnega glasovanja o zakonu, da sklep temelji na obstoju naravne nesreče množičnega pojava nalezljive bolezni COVID-19, katere posledice naj bi se  z zakonom odpravljale, pri čemer pa temelji na napačnih podatkih o razširjenosti COVID-19, zasedenosti kapacitet bolnišnic, da je bil sklep sprejet, čeprav ni razglašena epidemija, da sam zakon po vsebini ni nujen ukrep za odpravo naravnih nesreč češ, da ne sanira naravne nesreče COVID-19, temveč ureja stvari za naprej, zaradi česar naj nebi bili izpolnjeni standardi za nedopustnost referenduma po ustavi in zakonu o referendumu in ljudski iniciativi. </font><br>
<font size="4">	Vlada je v mnenju, ki ga je poslala Državnemu zboru, odgovorila na očitke in zahteve predlagateljice in podala naslednje mnenje. Sklep o nedopustnosti razpisa referenduma je bil sprejet v pravilnem zakonskem roku iz 21. člena Zakona o referendumu in ljudski iniciativi, to je 29. decembra 2021, kar je isti dan oziroma takoj po prejemu dopisa Državnega sveta, da ne bo zahteval ponovnega glasovanja o zakonu. Navedba predlagateljice, da bi smel biti sklep o nedopustnosti referenduma sprejet šele osmi dan </font><br>
<br>
<b><font size="4">3. TRAK: (VP) 10.10</font></b><br>
<br>
<b><font size="4">	</font></b><font size="4">(nadaljevanje) po sprejetju zakona, ne drži. Pravni status razglašene epidemije ni zakonski pogoj iz 21. člena Zakona o referendumu in ljudski iniciativi oziroma ustavni pogoj iz drugega odstavka 90. člena Ustave za obstoj razloga o nedopustnosti zakonodajnega referenduma. Podatki o razširjenosti nalezljive bolezni COVID-19 so v Republiki Sloveniji dnevno javno objavljeni in so bili v času sprejema sklepa javno dostopni. Temeljili so na okužbah, potrjenih s PCR testi in ne zgolj s hitrimi antigenskimi testi, enako velja za podatke o zasedenosti bolnišničnih kapacitet z okuženimi. Za / nerazumljivo/ po vsebini predstavlja vrsto ukrepov za odpravo posledic naravne nesreče množičnega pojava nalezljive bolezni COVID-19 in ne ureja zgolj stanja za naprej. Gre za ukrepe za pomoč posameznikom in socialnovarstvene ukrepe za ranljive skupine, ukrepe za pomoč gospodarstvu, ukrepe za pomoč pri ohranjanju in obvladovanju posledic COVID-19 na področju zdravstva in podobno. V postopku zahteve za ustavno presojo sklepov o nedopustnosti razpisa zakonodajnega zadržanja, ker gre za poseben in omejen postopek pred Ustavnim sodišče, ki ni enak siceršnjemu postopku za oceno ustavnosti predpisa. Tudi sicer predlagateljica ni utemeljila zakonskega standarda nastanka težko popravljivih posledic, če se zakon izvršuje do konca 30-dnevnega roka za dokončno odločitev Ustavnega sodišča.</font><br>
<font size="4">	Glede na navedeno Vlada meni, da je zahteva predlagateljica neutemeljena, saj je sklep Državnega zbora v skladu z Ustavo in Zakonom o referendumu in ljudski iniciativi ter da je neutemeljen tudi predlog za začasno zadržanje zakona do dokončne odločitve Ustavnega sodišča v zadevi. </font><br>
<font size="4">	Hvala. </font><br>
<br>
<b><font size="4">	PREDSEDNIK ROBERT POLNAR: </font></b><font size="4">Hvala, gospa državna sekretarka.</font><br>
<font size="4">	Gospe poslanke, gospodje poslanci, odboru predlagam, da razpravlja in odloča o naslednjem predlogu mnenja odbora:</font><br>
<font size="4">	»Odbor za finance se strinja z mnenjem Zakonodajno-pravne službe z dne 28. januarja 2022 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije«.</font><br>
<font size="4">	Želi kdo besedo? Ne želi.</font><br>
<font size="4">	Prehajamo na glasovanje o predlogu mnenja.</font><br>
<font size="4">	Začenjam glasovanje. Glasujemo.</font><br>
<font size="4">	Kdo je za? (11 članov.) Je kdo proti? (1 član.)</font><br>
<font size="4">	Ugotavljam, da je mnenje sprejeto.</font><br>
<br>
<font size="4">	Na ta način zaključujem 1. točko dnevnega reda in 69. nujno sejo Odbora za finance.</font><br>
<font size="4">	Hvala lepa.</font><br>
<br>
<font size="4">	</font><b><font size="4">Seja se je končala 31. januarja 2022 ob 10.13.</font></b>