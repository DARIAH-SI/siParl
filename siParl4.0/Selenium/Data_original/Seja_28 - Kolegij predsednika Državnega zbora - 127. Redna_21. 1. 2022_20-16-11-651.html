<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>127. seja</b><br>
<br>
<b>(21. januar 2022)</b></p></div><br>
<b>Sejo je vodila Tina Heferle, podpredsednica Državnega zbora. </b><br>
<b>Seja se je začela ob 10.01.</b><br>
<br>
<b>1. TRAK: (TB)</b><br>
<br>
<b>	PODPREDSEDNICA TINA HEFERLE: </b>Spoštovane kolegice, spoštovani kolegi, lep dober dan!<br>
	Začenjam 127. sejo Kolegija in vse lepo pozdravljam!<br>
	Na začetku naj vas obvestim, da v sredo, 19. januarja ste bili z dopisom predsednika obveščeni, da bo na dnevni red seje uvrščena tudi naslednja točka dnevnega reda in sicer, 4.a – Predlog sklepa o spremembah sklepa o določitvi števila mest poslanskih skupin v delovnih telesih Državnega zbora in o določitvi poslanskih skupin, ki jim pripadajo mesta predsednikov in podpredsednikov delovnih teles Državnega zbora, včeraj pa ste prejeli tudi novo gradivo k 1., 2. in 4. točki dnevnega reda.<br>
	Obveščam vas še o dveh pooblastilih, in sicer, gospoda Zmaga Jelinčiča nadomešča gospod Jani Ivanuša in gospoda Matjaža Hana nadomešča mag. Marko Koprivc.<br>
	<br>
	Prehajamo na <b>1. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.	</b><br>
S sklicem seje kolegija ste kot gradivo k tej točki prejeli zahtevo skupine poslank in poslancev za sklic izredne seje Državnega zbora. Dodatno gradivo k tej točki ste prejeli včeraj, in sicer, še eno zahtevo skupine poslank in poslancev za sklic izredne seje Državnega zbora, zato predlagam, da na podlagi obeh zahtev, skličemo eno izredno sejo Državnega zbora, in sicer, predlog dnevnega reda je določen z zahtevama, ki se glasi: 1. točka - 1. Predlog zakona o začasnih ukrepih za preprečevanje energetske revščine, v okviru druge obravnave, 2. točka - Predlog zakona o spremembah Zakona o delovnih razmerjih, v okviru skrajšanega postopka, 3. točka - Predlog zakona o spremembah in dopolnitvah Zakona o zdravstvenem varstvu in zdravstvenem zavarovanju, v okviru skrajšanega postopka in 4. točka - Predlog za razpis posvetovalnega referenduma o sprejemu Predloga zakona o ratifikaciji Sporazuma med Vlado Republike Slovenije in Organizacijo za sodelovanje pri skupnem oboroževanju o upravljanju programa Boxer s strani OCCAR. <br>
Datum seje: - v četrtek, 27. januar ob 10. uri do zaključka seje. In še najava časa za razpravo: za poslanske skupine ena točka po tretjem odstavku 67. člena Poslovnika, do 5 minut za dopolnilno obrazložitev predlagateljev predlogov zakonov in do 5 minut za predstavitev mnenja Vlade ter do 30 minut za razpravo predlagateljev in do 30 minut za razpravo Vlade pri 2. in 3. točki in še do 15 minut za dopolnilno obrazložitev predlagatelja Predloga za razpis posvetovalnega referenduma in do 15 minut za predstavitev mnenja Vlade ter do 60 minut za razpravo predlagatelja in do 60 minut za razpravo Vlade, pri 4. točki.<br>
Želi kdo razpravljati? (Da.)<br>
Ja, gospod Krivec, izvolite.<br>
<br>
<b>DANIJEL KRIVEC (PS SDS):</b> Ja, hvala za besedo.<br>
Lep pozdrav vsem prisotnim!<br>
Glede na predlog, ki ga imamo v gradivu, imam v bistvu dve pobudi. Ena pobuda, da bi se, glede na to, da je izredna seja in imamo možnost sklepati o tem, da se izvaja tudi na daljavo in glede na to, da se Covid situacija ne umirja, predlagam, da se ta seja opravi z možnostjo glasovanja na daljavo, če je volja pri ostalih kolegih, pa drug predlog je, da ne bi bila v četrtek, 27., ampak v sredo 26., ker nekateri poslanci že imajo mednarodne obveznosti potrjene, za 27., to sta dva taka čisto, tehnična predloga, če je volja, da se akceptirajo.<br>
Hvala.<br>
<br>
<b>PODPREDSEDNICA TINA HEFERLE: </b>Ja, hvala lepa za obe pobudi.<br>
<br>
<b>2. TRAK: (NB) – 10.05</b><br>
<br>
	(Nadaljevanje): Bom dala še besedo naprej, samo še v pojasnilo. Glede na to, da je že predsednik na prejšnjem Kolegiju vzpostavil neko prakso, ko so se poslanske skupine opredelile ali so za to, da se seja opravi na daljavo ali ne, tudi jaz danes pozivam, da se opredelite in v primeru, če bo podpora, bomo pripravili ustrezen sklep, drugače pač ne. <br>
	Glede novega datuma pa tudi prosim, če se opredelite, je pa to v domeni predsednika Državnega zbora, tako da bomo predali naprej vašo pobudo. Najprej je besedo želel dr. Matej Tašner Vatovec, za njim gospod Brane Golubović. <br>
<br>
<b>	DR. MATEJ T. VATOVEC (PS Levica):</b> Najlepša hvala podpredsednica. <br>
	Mogoče na koncu zdaj kar se tiče pobud, ki jih je dal kolega Krivec, mi ne bomo glasovali za to, da se opravi ta seja na daljavo. Kar se tiče datuma pa nam ta 27. čisto ustreza. Zdaj kar se tiče vsebinsko, jaz bi rad opozoril na neko norijo, ki se dogaja v tem Državnem zboru zdaj pred iztekom mandata. Namreč 2. in 3. točka, ki sta predlagani za izredno sejo, sta po naši oceni izredno škodljivi. To je tudi včeraj napovedal sindikat Pergam. Gre za krajšanje nadomestila za bolniško odsotnost na račun javne zdravstvene blagajne. Ta sprememba zakona bo resno zadala še en udarec javni zdravstveni blagajni in seveda tudi posledično vršila močan pritisk nad tem kakšne bodo pravice na koncu zavarovancev. Gre za 100 milijonov približno dodatnih pritiskov na javno zdravstveno blagajno, ki po opozorilih tako zdravstvene blagajne kot sindikatov pomenijo tudi potencialno krajšanje, manjšanje obsega pravic in na koncu bo to seveda šlo na škodo vseh, ki potrebujejo zdravstveno oskrbo. Tako da, zaradi teh nekih predvolilnih simpatij, ki se jih skuša s takimi zakoni doseči, pa včeraj na odboru je to šlo gladko skozi s prepričljivo večino s koalicijo kjer, čeprav Vlada nasprotuje zakonu, je koalicija glasovala za tak zakon, gre moj apel tukaj, da dajmo malo ustaviti konje in razmisliti kaj počnemo s to državo. Ali bomo zdaj pač v teh parih mesecih pred volitvami dejansko šli sesuti vse sisteme, ki v tej državi obstajajo. <br>
	Kar se tiče 4. točke, me pa čisto proceduralno zanima, glede na to, da je 30 dnevni rok potekel in bi ta posvetovalni referendum za nesmiselno zapravljanje denarja za oklepnike Boxer, lahko sploh sklican na izredni seji ali bi moral iti na redno sejo, ki se začne marca. <br>
<br>
<b>	PODPREDSEDNICA TINA HEFERLE:</b> Hvala lepa. Naprej dajem besedo gospodu Branetu Goluboviću. <br>
	Izvolite. <br>
<br>
<b>	BRANE GOLUBOVIĆ (PS LMŠ):</b> Hvala lepa. <br>
	Glede seje na daljavo, so pravila jasna. Epidemija mora biti razglašena. Na žalost te epidemije ni in mi ne vidimo potrebe, da to sejo na daljavo izpeljemo. Glede samega datuma, podpredsednica, se strinjamo. Bi se pa priključil kolegu iz Levice glede apela, da se poslanke skupine in poslanci mogoče vseeno vzdržimo pri vlaganju v zadnjih dveh, treh mesecih poslanskih zakonov s ciljem pridobivanja političnih točk. Tej državi je bilo v slabih dveh letih povzročeno že veliko škode, predvsem s strani Vlade in dajmo umiriti te konje in ne povečujmo škode tako doma kot na mednarodnem prizorišču državi in pojdimo na volitve v miru. <br>
	Hvala. <br>
<br>
<b>	PODPREDSEDNICA TINA HEFERLE:</b> Hvala lepa. <br>
	Besedo ima gospa Janja Sluga. Izvolite. <br>
<br>
<b>	JANJA SLUGA (PS NP): </b>Hvala podpredsednica. <br>
	Najprej glede izvedbe seje na daljavo. Jaz ostajam pri stališču, ki ga v bistvu zagovarjam že ves čas, torej da si želim, da pri teh stvareh res omogočimo sodelovanje vsem in vsakomur v kateremkoli trenutku. Jaz berem Poslovnik, kot sem že večkrat povedala, malo drugače in tudi nekako razumem, da uradno razglašena epidemija ni pogoj. Seveda mora pa tukaj obstajati neko soglasje, torej naša poslanska <br>
<br>
<b>3. TRAK: (SB) – 10.10</b><br>
<br>
	(nadaljevanje) skupina podpira izvedbo seje na daljavo, tudi glede prestavitve samega termina, če se bomo tako odločili nimamo težav.<br>
<br>
<b>	PODPREDSEDNICA TINA HEFERLE:</b> Hvala lepa. Želi še kdo besedo? Gospod Jožef Horvat, izvolite.<br>
<br>
<b>	JOŽEF HORVAT (PS NSi):</b> Hval lepa za besedo, spoštovan gospa podpredsednica. Drage kolegice in kolegi! Ja, kolegice in kolegi, če smo kolegice in kolegi, potem razumem, da omogočamo, da funkcioniramo tako kot kolegi in kolegice in kot poslanke in poslanci, zato mi razumemo, da je edini pogoj za sklic seje na daljavo dvotretjinska večina za sklep, ki ga bo, če ga bo predlagala gospa podpredsednica. To je edino. Da bi onemogočili zunanjepolitično oziroma mednarodno dejavnost našim kolegicam, meni to oziroma nam to ne pride na kraj pameti, zato, ker je prosti termin bi podprli sejo v sredo, 26. januarja. Ko ste pa kolegi nekateri problematizirali drugo in tretjo točko, za javnost naj povem, da gre za novelo Zakona o delovnih razmerjih in za novelo Zakona o zdravstvenem varstvu in zdravstvenem zavarovanju naj za javnost povem, da so to predlogi s strani opozicije. Hvala lepa.<br>
<br>
<b>	PODPREDSEDICA TINA HEFERLE:</b> Hvala lepa. Besedo še enkrat želi dr. Tašner Vatovec. Izvolite. <br>
<br>
<b>	DR. MATEJ T. VATOVEC (PS Levica):</b> Jaz bi samo rad poudaril v zadnjih dveh tednih ali v zadnjem tednu je ta Državni zbor sprejel zakone proti katerim je Vlada, proti katerim je strokovna javnost in koalicija za te zakone glasuje kljub temu. Ta zakon je res vložen s strani ene od opozicijskih poslanskih skupin. To ne pomeni, da ni škodljiv  v tem trenutku. Sprejeli ste spremembe kazenskega zakonika, ki v bistvu daje amnestijo gospodarskemu kriminalu, gospodarskim  kriminalcem in še to napačnemu zakonu, kar je popolna zbrka. Ministrstvo za pravosodje in Vlada nasprotujete. Kaj naredi koalicija? Gre glasovati za. Enako velja za recimo Zakon o posebnih pravicah v italijanskih šolah. Vsi proti, Državni svet je veto izglasoval, Vlada je proti, koalicija glasuje za. Isto se je včeraj zgodilo s tema dvema zakonoma. Tako, da jaz apeliram še enkrat, dajte predvsem v koaliciji razmisliti kaj počnete s temi svojimi dejanji. Če vam Vlada reče: »Glejte, ta zakon ni okej«, logično bi bilo, da na nek način temu prisluhnete, pa če že ne prisluhnete temu kar reče Vlada, dajte prisluhniti tistim, ki jih bo to prizadelo. In za vse te tri zakone to velja. In ta norija, ne vem ali gre tukaj za ohranjanje teh glasov še ta dva meseca kolikor traja mandat ali gre za všečno potezo in nas bodo pripeljali do tega, da bomo po volitvah v maju, v juniju dejansko prišli na pogorišče, od te države ne vem, če bo sploh še kaj ostalo. In to zdaj zagovarjati z ne vem kakšnimi argumenti iz pet ven povleči je nesmiselno. To kar se dogaja res ni več normalno. <br>
<br>
<b>	PODPREDSEDNICA TINA HEFERLE:</b> Hvala lepa. Najprej dam besedo gospe Maši Kociper, potem pa naprej.<br>
<br>
<b>	MAŠA KOCIPER (PS SAB):</b> Hvala lepa. <br>
Kar se tiče glasovanja o tem, da bi se seja opravila na daljavo tudi v SAB ostajamo pri svoji načelni drži in pri razumevanju Poslovnika kot nam je bil obrazložen takrat, ko je bila ta sprememba sprejeta. Glede na to, da pogoji po Poslovniku niso podani, tega predloga ne morem podpreti.<br>
	Kar se tiče spremembe datuma sta oba datuma za nas sprejemljiva, tako da nimamo težav. <br>
Kar pa zadeva to zadnjo debato bi pa najprej opozorila pred mešanjem hrušk in jabolk. Jaz moram reči, da sem bila tudi zelo razburjena in vznemirjena v sredo, ker ne vem, če se je že kdaj zgodilo v Državnem zboru, tisti, ki ste tukaj dalj časa ali pa strokovne službe, me boste popravili, da je na jasno opozorilo Zakonodajno-pravne službe in potem tudi vseh deležnikov, pustimo vsebino za enkrat, pustimo vsebino ampak na jasno opozorilo, da se novelira naroben zakon, gre na vrat na nos in se tak zakon sprejme. <br>
<br>
<b>4. TRAK: (SC) – 10.15</b><br>
<br>
<b>	</b>(nadaljevanje) Pustimo vsebino, ki je itak za umreti. Jaz sem članica Odbora za pravosodje več let že podaljšujemo zastaralne postopke, zato da ne bi prihajalo do zastaranj to je bil trend vi pa pridete na predlog SNS in skrajšujete proceduralne roke in to še celo za nazaj, zato da bi zastarali nekateri že tekoči postopki. To je vsebina, da vemo o čem se pogovarjamo. Mene šokira to, da nekdo, ki je bil takoj opozorjen, da novelira naroben zakon ni tega umaknil pa vložil na narobe zakon. Tudi se sprašujem mimogrede, gospa generalna sekretarka, kaj pa delajo službe Državnega zbora jaz razumem, da se ne morejo v vsebino vtikati, ampak ali ni delo strokovnega sodelavca na odboru, da opozori in tudi ne sprejme zakon v obravnavo, če se novelira novi zakona. Jaz ne vem kam bo to šlo. Ali bomo mi lahko v Zakonu o ribištvu govorili o otroških dodatkih? Kdo bdi nad tem, da se ne more to zgoditi? To je ena stvar, ki se meni zdi nedopustna. <br>
	Druga stvar kolega Vatovec sem pa tudi jaz presenečena so pa seveda zakoni raznorazni predlogi vsebinski, ki imajo vedno finančne posledice. Vsak zakon praktično, ki je sprejet v tem Državnem zboru ima finančne posledice eni take ene drugačne. Vi ste predlagali pred časom, če se prav spomnim podobno rešitev za kulturnike, da se skrajša to obdobje, ko sami plačujejo, ko delodajalec plačuje in za druge samozaposlene. Ko ena druga poslanska skupina to naredi postane to grozen problem. Jaz upam, da ločujemo proceduralne zaplete in res nespodobne stvar in to, da nekdo nekaj predlaga z različnimi vsebinskimi posledicami finančnimi posledicami, kar nekdo podpre, drugi pa ne podpre vi vaši predlogi za višanje minimalne plače in tako naprej. Ali smo takrat tudi tukaj razpravljali na kolegiju kakšne finančne posledice to ima? Govorim tudi za ostale. Eno je neka vsebina, ki je korektna, ima neko rešitev, s katero se lahko politično strinjaš ali pa ne, preceniš ali so finančne posledice še nekaj, kar je vzdržno ali pa ne in lahko ti podpreš drugo pa je, da mi noveliramo narobne zakone, da sedaj ne bo eden pravnik vedel, ko bo gledal kateri procesni zakoni veljajo kateri zakon naj pogleda. Kje je tukaj še sploh pravna varnost? <br>
	Hvala lepa. <br>
<br>
	<b>PODPREDSEDNICA TINA HEFERLE: </b>Hvala lepa. Glede na to, da ste izzvali generalno sekretarko ji dajem besedo. <br>
	Izvolite, gospa Urša. <br>
<br>
	<b>URŠULA ZORE TAVČAR</b>: Najlepša hvala. <br>
	Jaz se ne bi tukaj spuščala tukaj v debato, ampak zakon, ko pride v obravnavo 115. člen jasno opredeljuje katere zadeve mora vsebovati in kaj se pogleda. Sigurno strokovne službe v tem smislu na vsebino ne morejo in ne smejo vplivati in nikoli ne vplivajo. Če bi se vedno upoštevalo službe verjetno, potem kdaj tudi kakšni zakoni ne bi padali na Ustavnem sodišču, ker so ti predlogi dani. Sprejetje zakonov in vsebina, ki je v zakonih sprejeta je na strani poslancev. Glede na to, da pa tukaj ste tudi med drugim bili opozorjeni in bilo dano opozorilo, da gre za napačni zakon to je to, kar lahko službe v tej fazi naredijo. <br>
	Hvala lepa. <br>
<br>
	<b>PODPREDSEDNICA TINA HEFERLE: </b>Še enkrat, gospa Maša Kociper. <br>
<br>
	<b>MAŠA KOCIPER (PS SAB): </b>Spoštovana, generalna sekretarka, jaz sem povedala, da razumem, da službe ne morejo vplivati na vsebino tukaj pa ne gre za vsebino. Gre za to, da se novelira naroben zakon. Jaz ne vem zakaj, potem imamo strokovne službe na odborih. Kaj je sploh njihova naloga razen, da skličejo odbor pa, da napišejo poročilo? Tako kot imamo odbore zato, da ko se vlagajo amandmaji na narobne člene – to smo imeli zadnjič debato -, ker ne dovolijo določenih amandmajev, zato ker pač jih ne dovolijo. Kolikokrat sem se še jaz razburjala, ker mi niso dovolili, ampak sem razumela. Tako ne razumem, da ta služba lahko sprejme v obravnavo – vsebino pustimo – dejstvo, da se novelira naroben zakon. Jaz ne vem kje so potem meje in zakaj so tukaj službe? Jaz razumem, da je Zakonodajno-pravna služba neka druga in da da mnenje na predloge zakonov, ki jih lahko poslanci upoštevamo ali pa ne. <br>
<br>
<b>5. TRAK: (TB) – 10.20</b><br>
<br>
	(nadaljevanje) Odbori v mojih časih, se meni zdi, so imeli pa drugačno nalogo. Včasih so odbori imeli neko, bdeli nad tem, da ni kar vse moglo se zgodit, zdaj se pa lahko zgodi, da se novelira novi…, kar eni drugi zakon, tako kot pravim. V Zakon o ribištvu bom jaz zdaj dala otroške dodatke in, ne(?), veste, to je pa vsebina, mi se v to ne moremo… in bomo tukaj par, da ne rečem čudnih, kajne, da / nerazumljivo/ druga opozorila bo to stisnilo in bomo imeli otroške dodatke v Zakonu o ribištvu in nikoli ne bomo vedeli, kje naj iščemo otroške dodatke.<br>
	Tako da, jaz prosim tudi podpredsednica, da prenesete predsedniku to mojo zaskrbljenost, ker če ni pameti pri glasovanju, vendar pa nekdo pa za integriteto tega Državnega zbora mora skrbet. Pa generalna sekretarka, da ne bi pokala s Poslovnikom… / oglašanje iz dvorane/ …prosim. Mislim, da je moj predlog res čisto dobronameren in če ga kdo jemlje osebno, prosim, da stopi nazaj in ga ne jemlje osebno. Mene skrbi za integriteto tega Državnega zbora. Ni treba zdaj nobenega zaposlenega braniti, ne vem kaj vse. Jaz govorim o ureditvi, ki se mi je zdela vprašljiva v sredo, ko se je to zgodilo in če ne funkcionirajo, je treba popravit in vsi bi tukaj mogli imet interes, da se to popravi in da se take stvari ne dogajajo.<br>
<br>
<b>PODPREDSEDNICA TINA HEFERLE: </b>Ja, hvala lepa.<br>
Jaz bi vseeno, čeprav gre za zelo pomembno temo, ki jo verjetno bomo mogli odpret tudi na kakšnem drugem sestanku kolegiju, vendarle imamo točko dnevnega reda, ki govori o sklicu izredne seje, če se lahko vsi skupaj vrnemo na temo, o kateri razpravljamo.<br>
Predno dam postopkovni predlog, gospod Ivanuša, če dovolite, bi še vseeno dala besedo, ker je za njo prosila, gospa generalna sekretarka.<br>
Izvolite.<br>
<br>
<b>URŠULA ZORE TAVČAR:</b> Morda res ni tukaj mesto, da se opravi razprava o tem, vendar kljub vsemu moram poudarit, da so strokovne službe opozorile, kdo pa sejo skliče, vemo, in kdo sprejme zakon v obravnavo, tudi vemo. Tako da…<br>
<br>
<b>PODPREDSEDNICA TINA HEFERLE:</b> Ja, hvala lepa.<br>
Gospod Ivanuša, želite še besedo za postopkovni predlog ali smo vam zadostili, vašemu predlogu? / oglašanje iz dvorane/ Ja, hvala. <br>
Zdaj, besedo je najprej želel gospod Danijel Krivec, potem naprej gospod Perič. / oglašanje iz dvorane/ Se opravičujem, še prej pa gospod Horvat.<br>
<br>
<b>DANIJEL KRIVEC (PS SDS):</b> Ja, hvala za besedo še enkrat.<br>
Saj, ne bi hotel vleči teh zadev, ampak, kakorkoli, me je malo zmotilo, ko so bile izjave o tem, da je potrebno dobesedno nehat delat, pa ne sklicevat nekih sej, pa vlagat zakonov, to je bilo razumet iz tistega konca, ampak, dejstvo je, da vse te štiri predloge, ki jih imamo danes na dnevnem redu, so bile vložene s strani opozicije, ne iz strani koalicije, tako da tu sem želel tudi na to opozorit. Mislim, da je že sekretarka odgovorila, da strokovne službe lahko opozarjajo, ne morejo pa odločat v našem imenu, pa zanimiv je bil kolega Vatovec, ki je rekel da, kako zdaj poslanci glasujejo drugače, ko ukaže Vlada. Zdaj, eno leto in pol oziroma dve leti smo poslušal, da smo samo glasovalni stroj Vlade in kar Vlada prinese, vse požegnamo, zdaj, ko pa na nek način poskušamo tudi kakšno stvar rešit na drug način, pa je spet narobe. Tako da, enkrat se boste morali sami s sabo pogovorit, pa konsistentno nastopit, ne pa enkrat govorit eno, drugič drugo, tako kot vam paše. Upam, da vam ne bo prej poslancev zmanjkalo.<br>
<br>
<b>PODPREDSEDNICA TINA HEFERLE: </b>Ja, gospod Krivec, naj samo še jaz tudi pojasnim, predno dam repliko gospodu Vatovcu. Vse točke, vse štiri točke, ki so na dnevnem redu za izredno sejo, izpolnjujejo poslovniške pogoje in so zato uvrščene na sejo, ne glede na to, kdo bi bil predlagatelj, tako da, o tem ni nobenega dvoma.<br>
Zdaj, repliko je želel dr. Matej Tašner Vatovec in potem še replika gospa Janja Sluga.<br>
<br>
<b>DR. MATEJ T. VATOVEC (PS Levica):</b> Saj bom čisto kratek, ker to sprenevedanje in obračanje besed s strani predvsem SDS-a, smo ga že vajeni.<br>
Zdaj, imamo situacijo, ko recimo predlaga opozicija zakon, s katerim bi ljudem po štirih mesecih, ko Vlada menca, zagotovili, da dobijo neke določene ukrepe, ki bi zmanjševali energetsko revščino, da lahko plačujejo položnice za elektriko, ki so se v zadnjem času zvišale za 200 % za nekatere in potem<br>
<br>
<b>6. TRAK: (NB) – 10.25</b><br>
<br>
	(Nadaljevanje): ko reče, takrat Vlada ne to ni okej, komot stisnete minus. Po drugi strani pa imate zakone, ki so popolnoma izven tega sveta, kot je bil predlog gospoda Jelinčiča in zdaj vi popravljate neke dobre stvari. Koga farbate! Pač gre za popolne neumnosti, ki se jih greste, sem rekel, iz dveh razlogov. Ali se pač še vedno kupuje glasove do konca mandata s strani nekaterih poslanskih skupin, ki so prisesane h koaliciji ali pač gre za popolno izgubo racionalnosti in skušanje iskati nekih všečnih predlogov pred volitvami in to je to in nehajte se slepiti in nehajte se delati norca iz ljudi. <br>
	Še enkrat, ta dva zakona glede krajšanja nadomestil za bolniške odsotnosti, ki gredo v breme javne blagajne, niso ukrepi, ki bi šel samozaposlenim. Soukrep, ki bo predvsem financiral podjetja in je zaradi tega socialno nepravičen. <br>
<br>
<b>	PODPREDSEDNICA TINA HEFERLE:</b> Replika še gospa Sluga. <br>
<br>
<b>	JANJA SLUGA (PS NP):</b> Se moram odzvati na to sprenevedanje s strani največje poslanske skupine, ne zato, ker mi, ki sedimo tukaj za to mizo ne bi vedeli kaj dejansko drži, ampak zato, ker ljudje, ki gledajo tega ne vedo. Seveda, ZKP, Vlada je dala negativno mnenje. Zakaj, vemo vsi. Zaradi tega, ker je to v nasprotju s pravom Evropske unije kar ste predlagali, bom rekla, ker ste predlagali. In zaradi tega, ker je to v nasprotju z vso zdravo logiko, ki smo jo zasledovali, kot je Maša povedala, že zadnjih nekaj let. In to, da je dejansko na papirju Vlada proti, v resnici vam je pa Vlada prišla pa rekla, rešite naše člane Vlade, ki so v postopkih, da jim bodo ti zastarali in to je ta dogovor. In daste ta zakon edinemu poslancu, ki mu je za te stvari vseeno in ga je vložil. <br>
<br>
<b>	PODPRDSEDNICA TINA HEFERLE:</b> Ja, poglejte no, spoštovani kolegi, saj ste vi majčkeno širše pa mimo točke razpravljali. Ampak še enkrat no, ta razprava glede Kazenskega zakonika napačnega zakona in ne vem česa še vse, bi se morala… - ali lahko končam, gospod Krivec – bi se morala opraviti nekje drugje ne danes. Se strinjam, da je to zelo pomembna tema in je treba nekatere stvari razčistiti, ampak vendarle vse kolege apeliram, da se dajte skoncentrirati na temo, ki je na dnevnem redu danes, na Kolegiju, pa se zadržati teh širših komentarjev. <br>
	Gospod Krivec, replike na repliko ni, ker je imela gospa Sluga repliko in bi z razpravo nadaljevali. <br>
	Besedo ima gospod Horvat, za njim gospod Perič, za njim mag. Koprivc. <br>
	Izvolite. <br>
<br>
<b>	JOŽEF HORVAT (PS NSi):</b> Hvala lepa, spoštovana gospa podpredsednica. <br>
	Res je, ta razprava je šla nekoliko širše, ampak dolžen sem se odzvati na kritiko služb Državnega zbora. generalna sekretarka ima prav, strokovne službe delajo dobro. To so moje izkušnje, ko sem bil še predsednik Odbora za zunanjo politiko. To so nenazadnje moje izkušnje izpred nekaj tednov, ko smo pomurski poslanci, tukaj sva kar dva člana kluba Pomurskih poslancev vložili nek zakon in so ga službe podrobno pregledale in korektno nam zakon vrnile dokler ga nismo popravili. <br>
	Zdaj, govorit o tem, da ni pameti pri glasovanju, pa samo opozarjam. Ne soditi o nas vseh po metodi lastne kože. <br>
<br>
<b>	PODPREDSEDNICA TINA HEFERLE:</b> Ugotavljam, gospod Hrvat, da se tudi vi niste kaj preveč držal teme dnevnega reda, zato ste izzval repliko gospe Maši Kociper. Izvolite. <br>
<br>
<b>	MAŠA KOCIPER (PS SAB):</b> Ne, repliko je izzval zato, ker hočem izrecno glede na to, da je očitno možno moje besede narobe razumel. Nisem rekla, da strokovne službe kaj narobe delajo. Vi, gospod Horvat ste zdaj rekli, da so vam vračale zakon toliko dolgo, da ga niste popravil. In jaz sem o tem govorila. Tako, da prosim, da se me ne razume, da strokovne službe narobe delajo ali slabo delajo. Jaz to nisem nikoli rekla. Jaz sem samo rekla, da bi mogle vztrajati pri tem, da se preprečijo, zdaj bom pa direktno rekla, neumnosti, neumnosti tudi, če imajo večino. In če smo tako daleč pripeljali, bom rekla, konkretno SDS, NSi in SNS in Desus podpirate zakon, ki novelira <br>
<br>
<b>7. TRAK: (SC) – 10.30</b><br>
<br>
<b>	</b>(nadaljevanje) narobni zakon, ki daje procesne zakone v materialni zakon in ki skrajšuje procesne roke za zastaranje na način, da bodo zastarali že nekateri obstoječi postopki kazenski in niste slišali opozorila tožilstva, da bo na tak način nemogoč ali zelo otežen pregon kaznivih dejanj v bodoče bom pa sedaj čisto direktno povedala. Šokirana sem, da če neka oprostite neumna večina v tem primeru, ker to pa nič drugega ne moreš reči, da lahko izglasuje celo noveliranje narobnega zakona. <br>
<br>
	<b>PODPREDSEDNICA TINA HEFERLE: </b>Hvala lepa. Dajmo se malo zbrati. Replike gospod Hršak nimate, ker še niste razpravljal plus Maša je imela repliko. <br>
	Postopkovno želi gospod Krivec. <br>
	Izvolite. <br>
<br>
	<b>DANIJEL KRIVEC (PS SDS): </b>Jaz kolegici Mašo zelo spoštujem, ampak o tem, da sem neumen pa prvič slišim tako, da bi prosil, da se opraviči glede tega. <br>
	Še odgovor prej. Jaz se nisem ne ZKP ne Zakonskega zakonika dotikal treba je pa vedeti, da so pravna mnenja glede tega različna tako, da Maša ni edina pravnica na tem svetu. <br>
	Kar se pa tiče moje razprave. Prej je šlo na dva zakona, ki sta v tem sklicu in za katere je bilo tudi mnenja drugačno kot je bilo glasovanje. Jaz se nisem dotikal tega, kar ni tema današnjega dne. <br>
<br>
	<b>PODPREDSEDNICA TINA HEFERLE: </b>Gospod Krivec to v resnici ni bil postopkovni predlog. Ste polemiziral z gospo Kociper. Bi pa jaz na tej točki presekala dajmo se nehati sprenevedati. Praktično vsa stroka je v okviru obravnavanja novele Kazenskega zakonika opozarjala, da novelirate napačen zakon. Vsi, ki smo bili na odboru smo se tega zavedali. Koalicijska večina je pa to namerno in nalašč preslišala. Sedaj kakšno so v ozadju interesi jaz ne vem in ne želim špekulirati je pa nekorektno danes na tem kolegiju zavajati javnost s takimi nebulozami kot ste si jih sedaj privoščili. Ni gospa Maša Kociper edina pravnica, ki opozarja na to napako, ki ste jo storili za to nedoslednost… Ali lahko govori eden in ne vsi povprek? Če se je ta tema odprla, če se govori o tem, potem je prav, da smo dosledni in ne zavajamo javnosti, ki nas spremlja. Gospod Krivec vi non-stop komentirate in govorite in mene resnično moti, ker vas preko mize poslušam. Če ste toliko korektni, da ste tiho takrat, ko nekdo drugi govori. Gospa Maša Kociper vas ni zmerjala, da ste vi neumni, ampak je rekla, da je bilo neumno glasovanje. Prosim ne preobračati besed in ne zavajati s svojimi nastopi. Verjamem, da ste pri tem spretni, ampak kažete bolj svoj obraz kot kaj drugega. Dajmo se vrniti na temo, ki je danes na dnevnem redu kolegija torej dogovor o sklicu izredne seje Državnega zbora. Ne bom več dopuščala razprave o Kazenskem zakoniku ali pa o čem drugem, ampak samo o točki, ki je na dnevnem redu. <br>
	Postopkovno, gospod Jože Tanko. <br>
<br>
	<b>JOŽE TANKO (PS SDS): </b>Hvala lepa. <br>
	Jaz bi opozoril samo na eno podrobnost. Sicer zakon / nerazumljivo/ postopek oziroma da se sprosti postopek podpiše predsednik Državnega zbora ali tisti, ki ga pooblasti predsednik in če je kjerkoli napaka bila narejena je tukaj, ko se je zakon dal v postopek. Od tam naprej stvari tečejo po utečenem redu. To, kar se sedaj obračunava med poslanskimi skupinami in tako naprej je popolnoma nepotrebno in ni v skladu s pravili, ki v tej hiši veljajo. <br>
	Hvala lepa. <br>
<br>
	<b>PODPREDSEDNICA TINA HEFERLE: </b>Hvala lepa. Gospod Tanko moram priznati, da se strinjam z vami. Ja, napaka je bila storjena že v štartu, ko se je sploh dovolilo obravnave te novele zakona odboru. Tukaj se strinjam z vami. <br>
	Kolega Hršak, imate postopkovni predlog?<br>
<br>
	<b>IVAN HRŠAK (PS DeSUS)</b>: Ja, recimo. Hvala. <br>
<br>
<b>8. TRAK: (SB) – 10.35</b><br>
<br>
<b>	PODPREDSEDNICA TINA HEFERLE:</b> Ne, ne recimo, ali ga imate ali ga nimate.<br>
<br>
<b>	IVAN HRŠAK (PS DeSUS): </b>Bom na koncu povedal, tako kot velikokrat v Državnem zboru rečem, da na koncu bom povedal postopkovni predlog.<br>
<br>
<b>	PODPREDSEDNICA TINA HEFERLE:</b> Tri minute.<br>
<br>
<b>	IVAN HRŠAK (PS DeSUS):</b> Mi že 35 minut tukaj na tem Kolegiju razpravljamo o enem zakonu, ki sploh ni točka dnevnega reda in to ste podpredsedujoča naredili napako in to dopustili. Moj postopkovni predlog pa je, da Maši Kociper rečem, da laže, da mi tega zakona o katerem je bilo pol ure govora, ko sploh ni točka dnevnega reda, nismo podprli, ker nimamo članov na Odboru za pravosodje in kaj bo Desus naredil bomo šele videli, ampak ne daje pravice Maši Kociper da laže tukaj, zavaja in namenoma slovenski javnosti pravi, da Desus to podpira. Ni res, Desus tega ne podpira.<br>
<br>
<b>	PODPREDSEDNICA TINA HEFERLE:</b> Gospod Hršak, gospa Kociper sploh ni omenjala Desusa, ampak je govorila o koalicijski večini. Tako da dajmo se nehati obkladati eden z drugim, pa vrnimo malo nivo na višji standard, nivo razprave na višji standard. Gospod Hršak, jaz poslušam vse razprave. Poslušam dobronamerno in ne zlonamerno tako kot očitno vi in obračate besede, tako da dajmo biti korektni do vseh. Gospod Perič ima besedo za razpravo.<br>
<br>
<b>	GREGOR PERIČ (PS SMC):</b> Hvala lepa. Lep pozdrav!<br>
	Jaz bi predlagal najprej nekaj. Če nameravamo nadaljevati v tem smislu, potem je najboljše, da to sejo zapremo oziroma da gremo na posvet, pa si povemo kar si imamo za povedati ali pa se sfokusiramo na to kar je na dnevnem redu in to sejo zaključimo. Ker zdaj se pogovarjamo praktično že o vsemu kar se je nekomu zgodilo v zadnjem tednu, mislim pa, da ni namen Kolegija to. In tudi dajte vi prosim malo bolj voditi ta Kolegij v skladu z dnevnim redom, ker del težav oziroma del situacije zaradi katere smo se znašli kjer smo se znašli je tudi vaša odgovornost. Dajte presekati tiste stvari, ki ne sodijo v to točko dnevnega reda. Dajmo vsaj na razno ali pa zaprimo in naredimo posvet, ker to ne pomaga ugledu Državnega zbora, pa tudi v končni fazi nam ne, kot tudi ne vem, KUL se medsebojno tukaj nekaj meri moči. Tako, da dajmo te stvari premakniti tam kamor sodijo ne pa na odprti sceni, ker ne pridemo nikamor. Jaz moram reči, da s strokovnimi službami Državnega zbora nimam ene slabe izkušnje in tudi ne glede na to kakšne so na koncu odločitve poslancev kot takih ali so nam všeč ali ne ali pa nekomu so bolj, nekomu manj, nimam nobene pripombe in jih lahko v tem smislu samo pohvalim od prvega do zadnjega. Tako, da tudi prosim, da se te poglede, ki jih imate nekateri, da uredite to na nek drug in bolj spoštljiv način. <br>
	In če grem še na te dve zadevi zaradi katerih smo zdaj pri tej točki tukaj konkretno… /Oglašanje iz klopi/..<br>
<br>
<b>	PODPREDSEDNICA TINA HEFERLE</b>:<b> </b>Nadaljujte, gospod Perič.<br>
<br>
<b>	GREGOR PERIČ (PS SMC):</b> Saj bom / Oglašanje iz klopi/<br>
<br>
<b>	PODPREDSEDNICA TINA HEFERLE: </b>Je pa res, da zdaj sami sebi hodite v protislovje, ker pozivate naj se vendarle držimo točke dnevnega reda, zdaj pa govorite o vseh drugem.<br>
<br>
<b>	GREGOR PERIČ (PS SMC):</b> Hvala za pomoč pri razpravi. Hvala, ker me prekinjate. Hvala.<br>
<br>
<b>	PODPREDSEDNICA TINA HEFERLE: </b>Imeli ste moment tišine, pa sem vskočila, nisem vas prekinila. Izvolite.<br>
<br>
<b>	GREGOR PERIČ (PS SMC):</b> Hvala. Mislim, da včasih rabimo tudi tišino tu notri. Torej, strinjamo se konkretno glede premika datuma in tudi želeli bi si, da poslanke in poslanci vsem skupaj omogočimo glasovanje pri sejah Državnega zbora, ker ravno tako poteka ena zelo pomembna razprava v okviru državno-volilne komisije na kakšen način bodo naše državljanke in državljani glasovali na volitvah v primeru pandemije in če tu mi kot poslanke in poslanci svojim kolegicam in kolegom, ki bi se morebiti okužili oziroma znašli v karanteni, omejujemo to možnost, ne vem kakšen zgled dajemo vsem ostalim. Hvala lepa.<br>
<br>
<b>	PODPREDSEDNICA TINA HEFERLE:</b> Hvala lepa. <br>
Samo komentar glede mojega vodenja. Težko je voditi Kolegij na zelo visoko etičnem nivoju, če se dnevno srečujemo z neetičnimi ravnanji koalicije, ki potem dobijo bumerang nazaj in se jih pokomentira in ne strinjam se z vami, gospod Perič, da bi morali na zaprti seji govoriti o vseh napakah predvsem glede sprejemanja <br>
<br>
<b>9. TRAK: (NB) – 10.40</b><br>
<br>
	(Nadaljevanje): Kazenskega zakonika. Ravno nasprotno, na odprti sceni bi se morali o tem odkrito pogovarjati. Se pa strinjam, da temo, ki jo je načela kolegica Kociper in se je potem razpasla praktično čez celo razpravo, ni primerno, da se je to danes odvijalo, ampak kot rečeno, če nekdo začne akcijo, potem je treba dovoliti tudi reakcijo, če ne bi me pa označili, da vodim nedemokratični kolegij oziroma nedemokratično razpravo. <br>
	Kar se tiče pa… Gospod Krivec, ali dovolite. Ali dovolite? Ves čas mi segate v besedo in je res neprijetno in zelo moteče… Zdaj jaz govorim boste dobil postopkovno, ko bom zaključila. Hvala. <br>
	Kar se tiče predloga za opraviti sejo na daljavo, je sicer predsednik Državnega zbora na prejšnji seji vzpostavil neko prakso, če tako rečem, ko je spraševal o naklonjenosti tej ideji. Sama se s tem sicer ne strinjam, ker pač tolmačim Poslovnik na način kot so ga tolmačile zdaj opozicijske stranke. Bom prebrala prvi odstavek člena, ki opredeljuje sejo na daljavo in sicer pravi takole: <br>
	»V primeru naravne ali druge hujše nesreče, izredne okoliščine, če izvedba seje z osebno navzočimi poslanci predstavlja tveganje za zdravje in varnost poslancev in je to nujno zaradi sprejetja odločitve s katerimi ni mogoče odlašati, lahko predsednik Državnega zbora na podlagi odločite Kolegija skliče sejo na daljavo.«<br>
	Zdaj, velikokrat smo že imeli ta primer, ko se interpretira drugače, ampak dejstvo je, da epidemija predstavlja naravno nesrečo o kateri govori ta odstavek. Drugo dejstvo je, da epidemija ni razglašena, torej naravne nesreče ni. Izrednih okoliščin ni. Še več, niti ne odločamo z nobenimi, o nobenih odločitvah s katerimi ni mogoče odlašati. Torej več predpostavk tega odstavka ni izpolnjenih in plus tega niti ni naklonjenost tej ideji seji na daljavo dovolj velika, vemo da potrebujemo dvotretjinsko večino, tako da tega sklepa, ki ste ga predlagal gospod Krivec, ne bom dala na glasovanje. Zdaj vam pa dajem… Ne. Se odpovedujete. V redu. <br>
	Če ni več želje po razpravi, zaključujem razpravo.  <br>
	In prehajamo na glasovanje. Predlog sklepa se glasi: <br>
	»Poslanske skupine k eni točki dnevnega reda 94. izredne seje Državnega zbora najavijo čas v skladu s tretjim odstavkom 67. člena Poslovnika.«<br>
	Kdo je za? (SNS, predstavnik manjšine, Konkretno, Desus, NSi, SDS, Nepovezani poslanci ter SAB.) <br>
	Ugotavljam, da je sklep sprejet. <br>
	Drugi sklep se glasi: <br>
	»Pri 2. in 3. točki imajo za uvodno obrazložitev predlagatelji predlogov zakonov na voljo do 5 minut, za razpravo pa do 30 minut. Vlada ima za dopolnilno predstavitev mnenja k predlogom zakona na voljo do 5 minut in do 30 minut za razpravo.«<br>
	Kdo je za? <br>
	Ugotavljam, da je sklep sprejet soglasno z izjemo Levice, če prav vidim. Ja. <br>
	Še tretji sklep: <br>
	»Pri 4. točki ima za uvodno obrazložitev predlagatelj predloga za razpis posvetovalnega referenduma na voljo do 15 minut, za razpravo pa do 60 minut. Vlada ima za dopolnilno predstavitev mnenja na voljo do 15 minut in do 60 minut za razpravo.«<br>
	Kdo je za? (soglasno z izjemo oziroma za z izjemo Levice in SAB) <br>
	Ugotavljam, da je sklep sprejet. <br>
	Naj vas pa še obvestim, da smo prejeli prošnjo predsednice Odbora za zunanjo politiko za soglasje za delo po 22. uri. Odbor bo namreč v ponedeljek, 24. januarja na 35. nujni seji, ki se bo začela ob 14. uri, obravnavo zadevo iz 4. točke dnevnega reda 94. izredne seje zbora. ker obstaja verjetnost, da Odbor za delom do 22. ure ne bo zaključil, predsednica prosi za soglasje <br>
<br>
<b>10. TRAK: (TB) – 10.45</b><br>
<br>
	(nadaljevanje) kolegija za delo po 22. uri. <br>
Tukaj, ja, predno dam besedo, bom prebrala še predlog sklepa. V skladu s tem predlogom, torej, se predlaga sklep, da Odbor za zunanjo politiko lahko za obravnavo zadeve iz dnevnega reda 94. izredne seje Državnega zbora po potrebi zaseda tudi po 22. uri.<br>
Besedo je želel gospod Brane Golubović, izvolite.<br>
<br>
<b>BRANE GOLUBOVIĆ (PS LMŠ):</b> Hvala, predsednica.<br>
Mi smo že večkrat na kolegiju vodje poslanskih skupin sprejeli sklep, s katerim smo soglašali ali pa nismo soglašali za delo po 22. uri in večkrat se je zgodilo, da je potem predsednik, predsednica samovoljno kršil ta sklep, imel smo potem kar nekaj težav, tudi neko, zaprt posvet na to temo. Tako da, moje vprašanje gre bolj v smer, ali je to neka, v narekovajih, protokolarna odločitev zdaj, ker bomo mal odločil, ampak na koncu se bo predsednica sama odločila ali ima ta naša odločitev in to naše glasovanje danes težo? Ker v nasprotnem primeru, če nimamo nobene, teže, naša odločitev, potem ne vidim smisla, da o tem sploh glasujemo, ampak naj na odboru »odglasujejo« članice in člani.<br>
Hvala.<br>
<br>
<b>PODPREDSEDNICA TINA HEFERLE: </b>Ja, hvala lepa.<br>
Se mi zdi zelo umestno vprašanje. Sicer je zame popolnoma jasen odgovor, seveda bi morala imet taka odločitev na kolegiju težo in če sklep ne bo ali pa ni izglasovan, se odbor ne bi smel odvajati po 22. uri naprej, je pa res, da je v preteklosti prihajal do kršitev takih izglasovanih sklepov na kolegiju, tako da, vprašanje tudi, kako bo s tem danes, ampak, pravno formalno oziroma postopkovno, jaz moram dat ta sklep na glasovanje, ker smo pač prejeli predlog za njegovo odločanje.<br>
Tako da, če ni več želje po razpravi, predlagam, da odločamo o sklepu, ki sem ga že prebrala. Torej, »Odbor za zunanjo politiko lahko za obravnavo zadeve iz dnevnega reda 94. izredne seje Državnega zbora, po potrebi zaseda tudi po 22. uri.« Glasujemo.<br>
Kdo je za? (SNS, predstavnik manjšine, Konkretno, DeSUS, predstavnik manjšine, NSi in SDS.) Kdo je proti? (?)<br>
Ugotavljam, da je sklep sprejet.<br>
<br>
S tem zaključujem to točko dnevnega reda.<br>
<br>
Prehajamo na <b>2. TOČKO DNEVNEGA REDA – DOGOVOR O PRIPRAVI SKLICA 29. SEJE DRŽAVNEGA ZBORA, KI SE BO ZAČELA V PONEDELJEK, 31. JANUARJA.</b><br>
Novo gradivo k tej točki ste prejeli včeraj. Obveščam vas tudi, da bom na dnevni red 29. seje zbora uvrstila tudi Predlog zakona o spremembah in dopolnitvah Zakona o pokojninskem in invalidskem zavarovanju, v okviru prve obravnave, katerega predlagatelj je skupina poslank in poslancev s prvopodpisanim mag. Dejanom Židanom, saj je bil danes v razglasitev poslan zakon, zaradi katerega skladno z določbo prvega odstavka 117. člena Poslovnika, obravnave tega predloga zakona do sedaj ni bilo mogoče začeti.<br>
Želi kdo besedo za razpravo? (Ne.) Ugotavljam, da ne.<br>
V skladu z dogovorom bom torej pripravila sklic 29. seje Državnega zbora.<br>
<br>
S tem zaključujem to točko dnevnega reda.<br>
<br>
Prehajamo na <b>3. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b>	<br>
Gradivo ste prejeli s sklicem seje Kolegija. Razpravljali in odločali bomo o treh predlogih za obravnavo predloga zakona po skrajšanem postopku.<br>
Prvi je najprej o tem, da se po skrajšanem postopku obravnava Predlog zakona o spremembah in dopolnitvah Zakona o ustanovitvi občin ter o določitvi njihovih območij.<br>
Želi besedo predstavnik predlagatelja? (Ne.) Vidim, da ne. Želi kdo drug besedo za razpravo? (Ne.) Če ne, zaključujem razpravo in prehajamo na glasovanje.<br>
Predlog sklepa se glasi: »Predlog zakona o spremembah in dopolnitvah <br>
<br>
<b>11. TRAK: (SC) – 10.50</b><br>
<br>
<b>	</b>(nadaljevanje) Zakon o ustanovitvi občin ter o določitvi njihovih območij se obravnava po skrajšanem postopku. <br>
	Kdo je za? (SDS, NSi, Desus, oba predstavnika manjšine, Konkretno.) Kdo je proti? (SNS, LMŠ, SD, Nepovezani poslanci, Levica in SAB.) <br>
	Ugotavljam, da sklep ni sprejet. <br>
	Prehajamo na obravnavo predloga, da se po skrajšanem postopku obravnava Predloga zakona o spremembi Zakona o varstvu pred požarom. Želi besedo predstavnica Vlade? <br>
	Izvolite. <br>
<br>
	<b>MAG. JANJA GAVRAS HOČEVR: </b>Vlada predlaga Državnemu zboru, da predlog zakona obravnava po skrajšanem postopku, saj gre za manj zahtevno spremembo Zakona o varstvu pred požarom. S predlagano spremembo zakona se vzpostavlja pogoj za financiranje, standardiziranje gasilskih zavarovanja pripadnikov gasilske organizacije in standardiziranih gasilskih zavarovanj vozil, opreme, objektov, ki jih uporabljajo gasilske organizacije v okviru izvajanja svojih nalog katerih financiranje je bilo Zakon o finančni razbremenitvi občin z občin preneseno na državo. <br>
	Hvala. <br>
<br>
	<b>PODPREDSEDNICA TINA HEFERLE: </b>Želi kdo besedo za razpravo? (Ne.) Zaključujem razpravo. Prehajamo na glasovanje. <br>
	Predlog sklepa se glasi: »Predlog zakona o spremembi Zakona o varstvu pred požarom se obravnava po skrajšanem postopku.«<br>
 	Kdo je za? (SNS, predstavnika manjšin, Konkretno, Desus, NSi, SDS in Nepovezani poslanci.) Kdo je proti? (Nihče.)<br>
	Predlog sklepa je sprejet. <br>
	Prehajamo še na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o posebnih pravicah žrtev v vojni za Slovenijo leta 1991. Želi besedo predstavnica Vlade? <br>
	Izvolite. <br>
<br>
	<b>MAG. JANJA GARVAS HOČEVAR: </b>Hvala. <br>
	Tudi tukaj predlagam, da se predlog zakona obravnava po skrajšanem postopku, saj gre za manj zahtevne spremembe in dopolnitve zakona. Namen predloga zakona je omogočiti uveljavitev pravice do pavšalne odškodnine zakoncem oziroma zunaj zakonskim partnerjem, otrokom in staršem civilnih oseb, ki so umrle, bile ubite ali pogrešane, zaradi nasilnih dejanj ali prisilnih ukrepov JLA ali organov za notranje zadeve do tedanje SFRJ v času od 24. maja 1991 do 18. oktobra 1991. <br>
	Hvala. <br>
<br>
	<b>PODPREDSEDNICA TINA HEFERLE: </b>Odpiram razpravo. Želi kdo besedo? (Ne.) <br>
	Zaključujem razpravo. <br>
	Glasujemo o predlogu sklepa, ki se glasi: »Predlog zakona o spremembah in dopolnitvah Zakon o posebnih pravicah žrtev v vojni za Slovenijo leta 1991 se obravnava po skrajšanem postopku.« <br>
	Kdo je za? (SNS, predstavnica manjšin, Konkretno, Desus, SDS in NSi.) Kdo je proti? (?)<br>
	Ugotavljam, da je sklep sprejet. <br>
	S tem zaključujem to točko dnevnega reda. <br>
<br>
	Prehajamo na <b>4. TOČKO DNEVNEGA REDA, TO JE TERMINSKI PROGRAM DELA DRŽAVNEGA ZBORA ZA MESEC MAREC 2022. </b><br>
<b>	</b>Novo gradivo k tej točki ste prejeli včeraj. Odpiram razpravo. Želi kdo besedo? (Ne.) <br>
	Predlagam odločanje o naslednjem sklepu: »Sprejme se terminski program Državnega zbora za mesec marec 2022.«. <br>
	Kdo je za? (SDS, NSi, predstavnika manjšin, Desus, Konkretno, SNS, Poslanska skupina Nepovezanih poslancev.) Kdo je proti? (LMŠ.)<br>
	Ugotavljam, da je sklep sprejet. <br>
	S tem zaključujem to točko dnevnega reda. <br>
<br>
	Prehajamo na <b>4.A TOČKO DNEVNEGA REDA, TO JE PREDLOG SKLEPA O SPREMEMBAH SKLEPA O DOLOČITVI ŠTEVILA MEST POSLANSKIH SKUPIN V DELOVNIH TELESIH DRŽAVNEGA ZBORA IN O DOLOČITVI POSLANSKIH SKUPIN, KI JIM PRIPADAJO MESTA PREDSEDNIKOV IN PODPREDSEDNIKOV DELOVNIH TELES DRŽAVNEGA ZBORA. </b><br>
<b>	</b>Predlog sklepa ste prejeli z obvestilom o širitvi današnje besedo. Želi kdo besedo oziroma razpravo o tej točki? (Ne.) Zaključujem razpravo. <br>
	Predlagam odločanje o naslednjem sklepu: »Odločamo o predlogu sklepa o spremembah Sklepa o določitvi števila mest poslanskih skupin v delovnih teles Državnega zbora in o določitvi poslanskih skupin, ki jim pripadajo mesta predsednikov in podpredsednikov <br>
<br>
<b>12. TRAK: (NB) – 10.55</b><br>
<br>
	(Nadaljevanje): delovnih teles Državnega zbora. <br>
	Kdo je za? (SNS, predstavnika manjšine, Konkretno, Desus, NSi, SDS, SD, SAB, Levica, Nepovezani.) Je kdo proti? <br>
	Ugotavljam, da je sklep sprejet. <br>
	Zaključujem to točko dnevnega reda. <br>
	<br>
	In prehajamo še na <b>5. TOČKO DNEVNEGA REDA – RAZNO. </b><br>
	Želi kdo besedo pod točko razno? Če ne, zaključujem razpravo in s tem tudi to točko dnevnega reda in prekinjam sejo Kolegija, ki ga bomo nadaljevali z obravnavo 6. točke na zaprtem delu seje čez 15 minut, to je ob 11.10. <br>
<br>
<b>Odprti del seje je končan 21. januarja 2022 ob 10.56.</b>