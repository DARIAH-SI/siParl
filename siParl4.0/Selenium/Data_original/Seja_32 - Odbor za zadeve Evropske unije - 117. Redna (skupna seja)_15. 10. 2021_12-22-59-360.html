<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA ZADEVE EVROPSKE UNIJE</font></b><br>
<b><font size="4">117. seja</font></b><br>
<br>
<b><font size="4">ODBOR ZA ZUNANJO POLITIKO</font></b><br>
<b><font size="4">94. seja</font></b><br>
<br>
<b><font size="4">(15. oktober 2021)</font></b></p></div><br>
<b><font size="4">Skupno sejo sta vodila mag. Marko Koprivc, podpredsednik Odbora za zadeve Evropske unije in Monika Gregorčič, predsednica Odbora za zunanjo politiko. </font></b><br>
<b><font size="4">Seja se je začela ob 9.03. </font></b><br>
<br>
<b><font size="4">1. TRAK: (ŠS) </font></b><br>
<br>
<b><font size="4">	PREDSEDNICA MONIKA GREGORČIČ: </font></b><font size="4">Spoštovani kolegice in kolegi, pričenjam 94. sejo Odbora za zunanjo politiko!</font><br>
<font size="4">	Kot običajno vas tudi sedaj pred začetkom seje vljudno prosim, da upoštevate zdravstvena napotila, in vzdržujete predpisano medsebojno razdaljo ter nosite zaščitne maske.</font><br>
<font size="4">	Obveščam vas, da je danes upravičeno zadržan gospod Zmago Jelinčič Plemeniti, Poslanska skupina SNS. Z nami pa je kar nekaj poslank oziroma poslancev s pooblastili in s pooblastili sodelujejo na današnji seji. Obveščam vas, da gospod Jože Lenart, Poslanska skupina LMŠ nadomešča gospoda Marjana Šarca, gospod Edvard Paulič, Poslanska skupina LMŠ nadomešča gospoda Nika Prebila, gospod Andrej Černigoj Poslanska skupina NSi, nadomešča gospoda Blaža Pavlina ter še pooblastilo iz Poslanske skupine SDS gospod Leon Merjasec nadomešča Ljuba Žnidarja, gospod Jure Ferjan nadomešča gospo Evo Irgl in gospod Boris Doblekar nadomešča gospoda Marjana Pojbiča. </font><br>
<font size="4">	Obveščam vas, da so na sejo vabljeni predstavniki Urada predsednika Republike Slovenije, predstavniki kabineta predsednika Vlade ter predstavniki Vlade. Vse navzoče lepo pozdravljam, </font><br>
<font size="4">	Prehajam na določitev dnevnega reda seje Odbora za zunanjo politiko. S sklicem seje ste prejeli predlog dnevnega reda in ker v poslovniškem roku nisem prejela </font><br>
<br>
<b><font size="4">2. TRAK: (ŠS) – 9.05</font></b><br>
<br>
<font size="4">	(nadaljevanje) predlogov za njegovo spremembo, je določen takšen dnevni red seje, kot je bil posredovan s sklicem.</font><br>
<br>
<font size="4">	Besedo sedaj predajam podpredsedniku Odbora za zadeve Evropske unije, mag. Marku Koprivcu. Izvolite. </font><br>
<b><font size="4">	</font></b><br>
<b><font size="4">	PODPREDSEDNIK MAG. MARKO KOPRIVC:</font></b><font size="4"> Hvala lepa. </font><br>
<font size="4">	Dobro jutro vsem skupaj! </font><br>
<font size="4">	Spoštovane kolegice in kolegi, naj vam uvodoma povem, da bom sejo po pooblastilu predsednika Odbora za zadeve Evropske unije mag. Marka Pogačnika kot podpredsednik odbora danes vodil jaz. Začenjam 117. sejo Odbora za zadeve Evropske unije!</font><br>
<font size="4">	Obveščam vas, da so zadržani in da se seje ne morejo danes udeležiti naslednji člani odbora, in sicer gospod Zmago Jelinčič Plemeniti. Na seji kot nadomestni člani odbora s pooblastili sodelujejo gospa Mojca Škrinjar nadomešča mag. Marka Pogačnika, gospa Tina Heferle nadomešča poslanca Igorja Pečka in pa Jože Lenart nadomešča poslanko gospo Andrejo Zabret ter Nik Prebil, se pravi Edvard Paulič nadomešča poslanca podpredsednika Nika Prebila. </font><br>
<font size="4">	Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, kabinet predsednika Vlade, ter predstavniki Vlade in Državnega sveta. Vse navzoče prav lepo pozdravljam!</font><br>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red seje odbora. Ker v poslovniškem roku nisem prejel predlogov za spremembo dnevnega reda, je določen takšen dnevni red seje, kot ste ga prejeli s sklicem seje.</font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA - ZASEDANJE SVETA EVROPSKE UNIJE ZA SPLOŠNE ZADEVE, LUKSEMBURG, 19. 10. 2021. </font></b><font size="4">Gradivo k tej točki smo prejeli od Vlade 14. 10. 2021 na podlagi 8. člena Zakona</font><b><font size="4"> </font></b><font size="4">o sodelovanju med Državnim zborom in Vlado v zadevah Evropske unije. </font><br>
<font size="4">	Prosim državnega sekretarja, gospoda Gašperja Dovžana, da nam predstavi izhodišče za udeležbe delegacije Republike Slovenije na zasedanju. </font><br>
<font size="4">	Izvolite, gospod državni sekretar.</font><br>
<br>
<b><font size="4">	GAŠPER DOVŽAN:</font></b><font size="4"> Najlepša hvala spoštovana predsedujoča, spoštovane poslanke in poslanci, članice obeh odborov. Dovolite, da na kratko predstavim izhodišča za udeležbo naše delegacije na rednem zasedanju Sveta evropske unije za splošne zadeve, Luksemburgu naslednji torek. </font><br>
<font size="4">	Glede na to, da Slovenija predsedujem, bom torej v svoji vlogi predsedoval temu zasedanju. Na dnevnem redu so priprave na evropsko zasedanje evropskega sveta, potem splošna razprava o stanju vladavine prava v Evropski uniji ter pa poročilo o poteku konference o prihodnosti Evrope. </font><br>
<font size="4">	Kar zadeva priprave na evropski svet, kar bo osrednja točka dnevnega reda bomo obravnavali osnutek sklepov. Voditelji bodo izmenjali mnenja o razmerah v zvezi s covid 19, govorili bodo tudi o cenah energentov, o vprašanju nezakonitih migracij ter o trgovini in zunanjih političnih odnosih. Zdaj glede na to, da bo v nadaljevanju še točka, ki bo zaprta bom v okviru tiste točke bolj podrobno spregovoril o izhodiščih oziroma sploh o vsebini evropskega sveta.</font><br>
<font size="4">	No, na zasedanju za splošne zadeve bomo opravili tudi kot rečeno splošno razpravo o vladavini prava. Ta razprava poteka drugič. Gre za realizacijo dogovorov, ki smo jih sprejeli v okviru tria, skupaj z Nemčijo in Portugalsko. Podlaga za razpravo bo letošnjo poročilo o stanju vladavine prava, ki ga je septembra pripravila oziroma tokrat že spomladi v juniju mislim da evropska komisija. Ključna ugotovitev poročila je, da je seveda vladavina prava temeljna vrednota, za katero </font><br>
<br>
<b><font size="4">3. TRAK: (ŠS) – 9.10</font></b><br>
<br>
<font size="4">	(nadaljevanje) se je treba ves čas prizadevati in da nobena članica ni imuna za različne zdrse, tako da mi kot predsedujoči smo po posvetovanju z ostalimi državami članicami nekako opredelili kot fokus letošnje razprave pravzaprav vprašanje ravnovesja oblasti v času covid, kjer je bilo potrebno sprejeti vrsto ukrepov s poudarkom seveda na odgovornosti vsake od treh veje oblasti pri opravljanju svojih nalog v času krize. </font><br>
<font size="4">	Tako, da računamo seveda na dobro razpravo. Dialog želimo voditi seveda v smeri, ki članice povezuje in pa ob spoštovanju objektivnosti transparentnosti in enake obravnave vseh držav članic. </font><br>
<font size="4">	Na dnevnem redu bo tudi poročilo o torej stanju razprave v okviru konference o prihodnosti Evrope. Naj obvestim, da so z delom začeli septembra oziroma delo</font><br>
<font size="4">	Opravili že štirje evropski državljanski paneli in konec tedna pa bo že četrto zasedanje evropskih državljanskih panelov, potem pa konec naslednjega tedna sledi še drugo plenarno zasedanje konference o prihodnosti Evrope. Na dnevnem redu bodo poročali državljani o njihovih razpravah, bodo pa tudi poročila o nacionalnih dogodkih in nacionalnih panelih, tako da pričakujemo vsebinsko razpravo in s tem smo nekako tudi kot predsedstvo dosegli enega od recimo naših ambicij, da konferenca o prihodnosti Evrope nekako preide iz organizacijskih vprašanj na čim bolj vsebinsko razpravo. </font><br>
<font size="4">	Tako da naj pa seveda ob tem se tudi zahvalim Državnemu zboru, ki se je tudi angažiral v okviru te razprave doma. Ravno včeraj oziroma predvčerajšnjim je bila razprava o torej vlogi Evropske unije v multipolarnem in mednarodnem okolju, ki je bila izjemno zanimiva. Spomladi smo imeli tudi že en dogodek oziroma ste imeli o oboje splošnih horizontalnih vprašanjih razvoja Evropske unije, ki ga je organiziral Odbor za zadeve Evropske unije, tako da res hvala tudi za ta vaš prispevek k tej razpravi.</font><br>
<font size="4">	Kar se tiče prihodnosti, prihodnjega dela, konference o prihodnosti Evrope naj povem, da bomo pač kot predsedujoči še vedno zastopali Svet kot institucijo, ki je soodgovorna za potek konference. Bomo pa še naprej iskali načine, d se v to konferenco vključi tudi predstavnike držav Zahodnega Balkana. </font><br>
<font size="4">	V okviru točke Razno, ki bo na Svetu za splošne zadeve pa bomo tokrat podali kratko poročilo o konferenci z naslovom »Navidezna sprava, tranzicijski procesi v Srednji in Vzhodni Evropi o primerjalni perspektivi«. Gre za dogodek, ki je potekal 23. avgusta v Državnem svetu v okviru obeležitve evropskega dneva, spomina na žrtve totalitarnih in avtoritarnih režimov. Gre za nekakšno običajno točko  v okviru katere države torej poročajo o dogodkih. Pogosto poročajo o dogodkih, ki so se s področja delokroga Sveta za splošne zadeve odvili v njihovih državah. </font><br>
<font size="4">	Toliko morda z moje strani za začetek, seveda sem pa še pripravljen tudi odgovorit tudi še na kakšna vprašanja. Hvala lepa.</font><br>
<br>
<b><font size="4">	PODPREDSEDNIK MAG. MARKO KOPRIVC:</font></b><font size="4"> Hvala lepa spoštovani državni sekretar za to uvodno predstavitev.</font><br>
<font size="4">	Dovolite mi, da predno odprem razpravo poslank in poslancev preberem še dve opravičili, in sicer  gospa Violeta Tomić in pa gospa Nataša Sukič in Poslanske skupine Levica sta opravičeno odsotni na današnji seji.</font><br>
<font size="4">	Tako, sedaj pa odpiramo razpravo poslank in poslancev. Kot prvi se je k besedi prijavil gospod Andrej Černigoj. Izvolite.</font><br>
<br>
<b><font size="4">	ANDREJ ČERNIGOJ (PS NSi):</font></b><font size="4"> Spoštovani predsedujoči, hvala za besedo.</font><br>
<font size="4">	Spoštovani državni sekretar, kolegice, kolegi in vsi ostali prisotni, </font><br>
<br>
<b><font size="4">4. TRAK: (ŠS) – 9.15</font></b><br>
<br>
<font size="4">	(nadaljevanje) en lep dober dan. Sam, moja razprava se bo osredotočila na konferenco prihodnosti Evrope. </font><br>
<font size="4">	Tukaj se tudi zahvaljujem državnemu sekretarju za zelo kratko jasno predstavitev. Mogoče ker sem v tej tematiki bolj doma bi mogoče malo več stvari povedal o katerih mogoče bi si želel, da bi tudi s kolegicami in kolegi imeli tudi širšo razpravo. Najprej bi se zahvalil sedanji vladi in predvsem naporom zunanjega ministrstva, da poskuša v konferenci o prihodnosti Evrope vključiti Zahodni Balkan. Tukaj se tudi zahvaljujem vodstvu Državnega zbora, ki je tudi nekaj aktivnosti na tem področju vodilo.</font><br>
<font size="4">	Zdaj, če gremo lepo po vrsti. Kaj sploh je konferenca o prihodnosti Evrope? Je edinstvena priložnost nekako platforma za državljane in državljanke Evrope, da na tej konferenci razpravljajo o izzivih in prednostnih nalogah Evrope. Ne glede na to od kod prihajate oziroma prihajamo ali kaj počnemo imamo na tej platformi prostor za razmišljanje o prihodnosti, ki jo želimo za Evropsko unijo. Jaz sem, jaz tukaj res bi res predvsem tudi članov tega cenjenega Državnega zbora, ki aktivno sodelujejo pri tej konferenci pričakoval mogoče malček več aktivnosti, da nas bi nas ostale poslance in poslanke obveščali o dejavnostih, ki se dogodijo.</font><br>
<font size="4">	Tukaj bi rad tudi pohvalil državljanke in državljane Republike Slovenije, ki so zelo aktivni na tej platformi in tukaj še posebno bi pohvalil vse mlade, ki aktivno sodelujejo in so zelo aktivni tudi izven naših meja. Malček, če pogledamo zgodovino. Do sedaj smo imeli že v Sloveniji že 62 dogodkov, ki so se že zgodili in moram rečt, da sem se kar nekaterih udejstvoval čeprav bi si želel, da bi vsakemu prisostvoval, ampak to je žal logistično bilo nemogoče. Nekatere dogodke smo imeli tudi v Državnem zboru, ki so tudi bili zelo dobro obravnavani.</font><br>
<font size="4">	Malce me žalosti podatek, da v prihodnosti še nimamo zaznanih nobenih dogodkov. Upam pa, da se bodo do konca novega leta zvrstili. Če pogledamo malček statistiko, kako smo v Sloveniji dejavni, lahko pogledamo na tej platformi do sedaj v bistvu na sklopu Evropske unije 2474 dogodkov se je že zgodilo za prihodnost je pa na področju celotne Evropske unije prijavljenih že 331 dogodkov. </font><br>
<font size="4">	Zdaj, če pogledamo malček statistične podatke ugotovimo, da je Slovenija v bistvu pripravila približno 2,5% vseh dogodkov. Če pa pogledamo na število prebivalcev ugotovimo, da je Slovenija nadpovprečno zastopana na tej platformi. Kar 5 x več v bistvu smo imeli dogodkov zastopanost kot v povprečju kot ostale državne članice. To pomeni, da predvsem mlade prihodnost o konferenca o prihodnosti Evrope zelo zanima, so dejavni, so aktivni in tukaj mogoče bi bilo tudi te mlade in vse ostale ki so aktivni in bi bilo po moje mogoče dam tukaj predlog povabiti tudi v Državni zbor oziroma na kakšno mizo zunanjega ministrstva ker mislim, da ti mladi oziroma ti ljudje, ki se tukaj aktivno udejstvujejo vsekakor imajo veliko znanje, imajo željo, imajo motivacijo in predvsem imajo voljo in ideje, da bi lahko Evropsko unijo popeljali v boljšo prihodnost.</font><br>
<font size="4">	Kot sem rekel, največji format te konference prihodnosti Evrope, plenarna skupščina konference, tukaj sama je sestavljena iz 108 poslancev evropskega parlamenta, 54 članov vlad in trije člani evropske komisije ter kot sem že omenil 108 predstavnikov nacionalnih parlamentov in držav in predvsem me zanima, tukaj me zanima, ali ste v bistvu trgetirali koliko državljanov Republike Slovenije bo sodelovalo na tej plenarni </font><br>
<br>
<b><font size="4">5. TRAK: (ŠS) – 9.20</font></b><br>
<br>
<font size="4">	(nadaljevanje) skupščini konference in tukaj bi si vsekakor jaz kot poslanec Državnega zbora te nadobudne državljanske in državljane, ki imajo ideje, ki so pripravljeni svoj prosti čas investirat v tako pomembno zadevo bi si jih v Državnem zboru tudi želel srečati.</font><br>
<font size="4">	Če gremo naprej, dogodki v Strasbourgu se že dogajajo, se že začenjajo in tukaj bi res rad še enkrat pohvalil tudi ogromno mladih. Prav v preteklem letu je potekal v Strasbourgu AJ 20-21. To je evropski mladinski dogodek 2021. Ogromno, kar nekaj mladih se je udeležilo na tem dogodku in med drugimi so bili tudi aktivni. Tukaj po moji informacijah je celo eden od govorcev bil podpredsednik mladinskega sveta Slovenije za mednarodno sodelovanje, kar mu tudi iskreno čestitam.</font><br>
<font size="4">	Tukaj bi si mi želeli več informacij, želeli bi si, da bi mogoče te mlade povabili tudi v Državni zbor, da bi mogoče organizirali v prihodnosti skupaj en dogodek. Predvsem si pa želim to, to bom pa za konec. Sem razočaran malček nad samo v bistvu vodstvom te konference. Tukaj imam v mislih predvsem edinega vodjo, to je gospod... Bi si želel večje angažiranosti z njegove strani. Mogoče tudi prihoda v Slovenijo, saj Slovenija trenutno tudi predseduje Svetu EU. Toliko o konferenci. </font><br>
<font size="4">	Mogoče samo še ena zadeva. Podpiram stališča Slovenije na tej konferenci. To je, Slovenija zagovarja stališče, da se mora konferenca osredotočiti predvsem na teme, ki so v interesu evropskih državljanov in ne na spremembe temeljnih pogodb. Mi predvsem moramo v tej konferenci, voditi to konferenco z vsebino, s predlogi ne se pa ukvarjat z zadevami, ki mislim, da niso v dobrobit Evropske unije. </font><br>
<font size="4">	Najlepša hvala za malček daljšo pozornost. Hvala.</font><br>
<br>
<b><font size="4">	PODPREDSEDNIK MAG. MARKO KOPRIVC:</font></b><font size="4"> Hvala lepa. </font><br>
<font size="4">	Želi Besedo še kdo izmed poslank in poslancev, članic, članov odbora? Če ne, predlagam še odziv vlade, spoštovani državni sekretar, v kolikor želite, beseda je vaša. Hvala lepa.</font><br>
<br>
<b><font size="4">	GAŠPER DOVŽAN:</font></b><font size="4"> Jaz bi se zahvalil pač za to razmišljanje. Naj morda samo še nekaj poudarkov še. </font><br>
<font size="4">	Seveda konferenca o prihodnosti Evrope se ukvarja z razpravo prihodnosti Evrope in ta razprava pravzaprav teče že ves čas in konferenca ji pravzaprav daje samo nek okvir jo nekako organizira, tako da seveda tu imamo glede na to, da je tudi Evropa zelo kompleksna tudi zelo kompleksno nekako organizacijsko strukturo, ki si jo ni izmislila Slovenija ampak je bila nekak rezultat usklajevanj v času Portugalskega predsedovanja in zato imamo sedaj nekako tudi ne bom rekel zastoj, ampak počasno prehajanje od organizacijsko tehničnih  vprašanj do vsebinskih.</font><br>
<font size="4">	Ampak vendarle tekom poletja je čas slovenskega predsedovanja to uspelo, zato sedaj državljanski paneli zasedajo in tudi imeli bomo drugo zasedanje plenarne torej drugo plenarno zasedanje najprej čez 14 dni in potem še ob koncu decembra, tako da to bo res priložnost za vsebinsko razpravo. Hkrati so bile vzpostavljene tudi delovne skupine plenarnega zasedanja, ki bodo pred samimi plenarnimi zasedanji nekako opravile tematske razprave in poskrbele za to, da bo potem sama razprava na plenarnem zasedanju malo bolj fokusirana.</font><br>
<font size="4">	Kar se tiče slovenskega zastopstva, mislim, da je Slovenija kar dobro zastopana, celo nad </font><br>
<br>
<b><font size="4">6. TRAK: (ŠS) – 9.25</font></b><br>
<br>
<font size="4">	(nadaljevanje) proporcionalno z ozirom tudi na to, da predsedujemo tako da, ampak mislim, da to ni poglavitno vprašanje tudi kot predsedujoča država imamo predvsem nalogo, da zastopamo Svet kot institucije torej in prenašamo v to razpravo poglede, ki nekako izvirajo iz držav članic, ki pogosto niso enake kot pogledi, ki izvirajo iz institucij ali pa prihajajo neposredno od državljanov, tako da to je nekako naša naloga.</font><br>
<font size="4">	Seveda pa vsi tisti predstavniki, ki jih boste zastopali v Slovenijo na konferenci in tudi državljani, ki jo zastopajo oziroma ki pač imajo  možnost slovenski državljani, da v okviru državljanskih panelih predstavljajo svoja stališča so seveda vsi vabljeni, da dajo svoj individualni prispevek oziroma v primeru Državnega zbora verjetno tudi institucionalni prispevek. Rezultat nekako končnih razprav bo znan ob recimo temu spomladi naslednje leto v času francoskega predsedovanja.</font><br>
<font size="4">	Naj ob tem poudarim, da moramo biti pazljivi, da ne dvigujemo pričakovanj pretiranih pričakovanj. Dejstvo je, da je konferenca posvetovalni proces. Rezultati bodo predlogi, ideje, ki pa niso nujno bom rekel takoj uresničljivi ampak bodo stvar nadaljnje razprave o posameznih institucijah. Tega se mi zdi se moramo zavedati. Vsekakor pa ne smemo pozabiti, da je že sama konferenca kot proces na nek način uspeh zaradi tega, ker mobilizira recimo temu intelektualni potencial in predstavlja pač priložnost, da dobre ideje, da jih zberemo na čim bolj organiziran in transparenten način in da potem lahko institucije nekako opravijo vsaka svoj domačo nalogo in pogledajo kaj od tega je možno uresničiti. Seveda s ciljem, da se Evropska unija in njeno delovanje izboljša, približa državljanom. Skratka da ostanemo zvesti vsem tistim ciljem, ki so zapisani tudi v skupni deklaraciji, s katero je bila konferenca o prihodnosti Evrope ustanovljena.</font><br>
<font size="4">	Tako da, če povzamem mislim, da je konferenca zaenkrat deluje uspešno, da smo prišli k vsebinskim razpravam, da pa moramo ves čas nekako imeti to zavest, da je treba imeti realistična pričakovanja in da bo seveda potem na koncu stvar posameznih institucij, da o konkretnih predlogih in o njihovi uresničitvi opravijo ustrezno razpravo. </font><br>
<font size="4">	Hvala lepa.</font><br>
<br>
<b><font size="4">	PODPREDSEDNIK MAG. MARKO KOPRIVC:</font></b><font size="4"> Hvala lepa, spoštovani državni sekretar. </font><br>
<font size="4">	S tem zaključujem razpravo in prehajamo na glasovanje.</font><br>
<br>
<font size="4">	Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije  za splošne zadeve, ki bo v Luksemburgu 19. 10. 2021 in jih podprl.«</font><br>
<font size="4">	Prosim, da glasujemo, in sicer samo članice in člani Odbora za zadeve Evropske unije. </font><br>
<font size="4">	Pričenjam z glasovanjem. Glasujemo.</font><br>
<font size="4">	Kdo je za? (7 članov.) Je kdo proti? (Nihče.) </font><br>
<font size="4">	Ugotavljam, da je s tem sklep sprejet. </font><br>
<br>
<font size="4">	S tem zaključujem 1. točko dnevnega reda in besedo predajam predsednici Odbora za zunanjo politiko, gospe Moniki Gregorčič. Izvolite.</font><br>
<br>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. </font><br>
<font size="4">	Najprej še eno pooblastilo za nadomeščanje, in sicer gospod Janez Moškrič iz Poslanske skupine SDS nadomešča mag. Branka Grimsa.</font><br>
<font size="4">	Spoštovani, ugotavljam, da smo se članice in člani Odbora za zunanjo politiko seznanili z izhodišči za udeležbo delegacije Republike Slovenije na zasedanju Sveta Evropske unije  za splošne zadeve, </font><br>
<br>
<b><font size="4">7. TRAK: (ŠS) – 9.30</font></b><br>
<br>
<font size="4">	(nadaljevanje) ki bo v Luksemburgu 19. oktobra 2021. </font><br>
<br>
<font size="4">	S tem končujem 1. točko dnevnega reda in vas obveščam, da sejo odborov prekinjam za 10 minut, saj bo v nadaljevanju seja za javnost zaprta. </font><br>
<font size="4">	Sejo bomo tako nadaljevali ob 9.40 uri.</font><br>
<br>
<b><font size="4">Odprti del skupne seje se je končal 15. oktobra 2021 ob 9.31.</font></b>