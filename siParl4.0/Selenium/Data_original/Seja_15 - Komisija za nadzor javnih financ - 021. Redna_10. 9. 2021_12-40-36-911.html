<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">KOMISIJA ZA NADZOR JAVNIH FINANC</font></b><br>
<b><font size="4">21. seja</font></b><br>
<br>
<b><font size="4">(10. september 2021)</font></b></p></div><br>
<br>
<b><font size="4">Sejo je vodil Igor Peček, predsednik komisije.</font></b><br>
<b><font size="4">Seja se je začela ob 9. uri.</font></b><br>
<br>
<b><font size="4">	PREDSEDNIK IGOR PEČEK: </font></b><font size="4">Spoštovani članice in člani komisije, vabljeni in ostali prisotni lepo pozdravljeni!</font><br>
<font size="4">	Pričenjam 21. redno sejo Komisije za nadzor javnih financ.</font><br>
<font size="4">	Obveščam vas, da sem do začetka seje prejel eno opravičilo in sicer se seje komisije ne more udeležiti poslanka mag. Alenka Bratušek, na seji pa kot nadomestni član, gospod Jože Lenart, s Poslanske skupine LMŠ nadomešča poslanca gospoda Roberta Pavšiča. </font><br>
<font size="4">	S sklicem seje ste prejeli dnevni red seje komisije. Ker v poslovniško določenem roku nisem prejel predlogov za spremembo, je določen takšen dnevni red seje, kot ste ga prejeli s sklicem.</font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA – ZAČETEK POSTOPKA ZA IZBIRO REVIZORJA ZA RAČUNSKO SODIŠČE REPUBLIKE SLOVENIJE ZA LETO 2020. </font></b><font size="4">Kot gradivo k tej točki dnevnega reda, ste prejeli predlog sklepa, št. 450-02/21-0026/0001, z dne 24. 8. 2021. </font><br>
<font size="4">	K tej točki je bila vabljena generalna sekretarka Državnega zbora, gospa Uršula Zore Tavčar, bi pa rad pojasnil, zakaj to točko dajemo na dnevni red. Namreč, Zakon o računskem sodišču v drugem odstavku 31. člena določa, da računovodske izkaze Računskega sodišča revidira revizijska gospodarska družba, ki jo izbere Državni zbor na predlog telesa, ki je pristojno za nadzor proračuna in drugih javnih sredstev.</font><br>
<font size="4">	V skladu s tem predlagam, da komisija sprejme predlagani sklep o začetku postopku za izbiro revizorja za Računsko sodišče Republike Slovenije za leto 2020, s katerim bi komisija generalno sekretarko Državnega zbora pozvala, da izvede vse potrebne postopke po Zakonu o javnem naročanju za izbiro revizijske gospodarske družbe, ki bo izvedla revizijo računovodskih izkazov Računskega sodišča za leto 2020, komisija pa bo potem na podlagi izvedenega postopka, po Zakonu o javnem naročanju, Državnemu zboru predlagala revizijsko gospodarsko družbo, ki bo revidirala računovodske izkaze Računskega sodišča Republike Slovenije.</font><br>
<font size="4">	Želi kdo o predlaganem sklepu razpravljati? (Ne.) Ugotavljam, da ne, zato zaključujem razpravo in prehajamo na odločanje o predloženem sklepu, ki se glasi: </font><br>
<font size="4">	»Komisija za nadzor javnih financ poziva generalno sekretarko Državnega zbora, da opravi vse potrebne postopke po Zakonu o javnem naročanju za izbiro revizijske gospodarske družbe, ki bo v skladu z drugim odstavkom 31. člena Zakona o računskem sodišču, izvedla revizijo računovodskih izkazov Računskega sodišča Republike Slovenije za leto 2020. Komisija za nadzor javnih financ bo na podlagi izvedenega postopka po Zakonu o javnem naročanju, predlagala Državnemu zboru revizijsko gospodarsko družbo, ki bo revidirala računovodske izkaze Računskega sodišča Republike Slovenije za leto 2020.«</font><br>
<font size="4">	Želi kdo razpravljati o predlogu sklepa? Morda obrazložiti glas? (Ne.) Zato prehajamo na glasovanje o predlogu sklepa. Glasujemo.</font><br>
<font size="4">	Kdo je za? (8 članov.) Kdo je proti (Nihče.)</font><br>
<font size="4">	Ugotavljam, da je predlagani sklep sprejet.</font><br>
<br>
<font size="4">	S tem zaključujem to točko dnevnega reda.</font><br>
<br>
<font size="4">	Prehajamo na </font><b><font size="4">2. TOČKO DNEVNEGA REDA – POROČILO O OPRAVLJENIH POSTOPKIH INŠPEKCIJSKEGA NADZORA NAD PORABO SREDSTEV DRŽAVNEGA PRORAČUNA V OBDOBJU 1. 7. DO 31. 12. 2020, EPA 2066.</font></b><br>
<font size="4">	Komisija bo poročilo obravnavala kot matično delovno telo, v skladu s četrtim odstavkom 41. člena Poslovnika Državnega zbora.</font><br>
<br>
<b><font size="4">2. TRAK: (TB) – 9.05</font></b><br>
<br>
<font size="4">	(nadaljevanje) Poročilo je Vlada Republike Slovenije poslala na podlagi 106. člena Zakona o javnih financah.</font><br>
<font size="4">	K tej točki so bili vabljeni mag. Andrej Šircelj, minister za finance, ki pa se je opravičil - z nami je gospa državna sekretarka, mag. Šteblaj -, Urad za nadzor proračuna in Ministrstvo za finance.</font><br>
<font size="4">	Želi morda besedo predstavnica ministrstva? (Da.)</font><br>
<font size="4">	Gospa državna sekretarka, izvolite, imate besedo.</font><br>
<br>
<font size="4">	</font><b><font size="4">MAG. KRISTINA ŠTEBLAJ:</font></b><font size="4"> Hvala lepa za besedo, gospod predsednik.</font><br>
<font size="4">	Lepo pozdravljeni, vsi prisotni!</font><br>
<font size="4">	Poročilo, ki je pred vami, se nanaša na drugo polletje leta 2020. Dovolite mi, da samo nekaj povzetkov predstavim tukaj v uvodu. V tem obdobju je proračunska inšpekcija izvajala 40 inšpekcijskih nadzorov, od tega 35 rednih in 5 na podlagi prijav in predlogov. Od teh 40 nadzorov je bilo zaključenih 29, bodisi z izvedbo predlaganih ukrepov ali pa tudi niso bili predlagani ukrepi v vseh teh nadzorih, preostalih 11 nadzorov pa je po 31. 12. 2021 ostalo v teku. Razlogi so ali zaradi izvajanja nadzornih aktivnosti ali pa ni bila še zaključena izvedba vseh predlaganih ukrepov.</font><br>
<font size="4">	V izvajanih nadzorih je proračunska inšpekcija zajela za skupno skoraj milijardo in 400 milijonov evrov finančnih sredstev, od tega jih je bilo slabih 200 milijonov iz naslova porabe sredstev državnega proračuna, ostalo pa iz naslova poslovanja javnih zavodov in podjetij, po Zakonu o preglednosti finančnih odnosov in ločenem evidentiranju različnih dejavnosti. Pri izvajanih inšpekcijskih nadzorih, torej, tako pri neposrednih, kot pri posrednih proračunskih uporabnikih, so bile zastopane različne vrste proračunskih uporabnikov in s tem tudi različna področja porabe proračunskih sredstev. Na primer, 7 nadzorov je bilo opravljenih na področju zdravstva, 10 na področju izobraževanja, 3 na področju okolja, prav tako 3 na področju dela in sociale, 1 postopek je bil opravljen v zakonodajni veji oblasti oziroma vladnih službah, eden v kmetijstvu, 3 na področju javne uprave, eden na področju prometa in infrastrukture, 3 tudi na področju gospodarstva in turizma, ter 8 nadzorov na področju lokalne samouprave.</font><br>
<font size="4">	V teh inšpekcijskih nadzorih je bilo pri desetih proračunskih uporabnikih skupaj ugotovljenih 27 nepravilnosti in pomanjkljivosti. Za odpravo teh in zagotovitev pravilnega izvajanja predpisov, je bilo skupaj predlaganih 108 ukrepov po 104. členu Zakona o javnih financah. Ključne nepravilnosti in pomanjkljivosti, ki so bile ugotovljene, so bile pri notranjih kontrolah in izvajanju notranjih aktov proračunskih uporabnikov. To se je izkazalo v desetih nadzorih. V sedmih nadzorih so bile ugotovljene nepravilnosti oziroma pomanjkljivosti pri nenamenski oziroma v zvezi z namensko porabo proračunskih sredstev. V šestih nadzorih v zvezi s pomanjkljivim oziroma neustreznim nadzorom financerja nad porabo sredstev pri prejemniku teh sredstev, ter druge nepravilnosti v ostalih štirih nadzorih.</font><br>
<font size="4">	Učinek ugotovljenih nepravilnosti in pomanjkljivosti se ugotavlja glede na izvedbo sprejetih ukrepov in od predlaganih 18 ukrepov na podlagi drugega odstavka 104. člena Zakona o javnih financah, o izvedbi katerih morajo zavezanci poročati proračunski inšpekciji, jih je bilo v tem obdobju na ustrezen način izvedenih že 6, delno izvedenih pa 12. Učinki izvedenih ukrepov so prepoznani zlasti v vzpostavitvi zakonitega ravnanja s proračunskimi sredstvi, v izboljšanju ali vzpostavitvi ustreznih notranjih kontrol ali v sprejemu ustreznih internih aktov, lahko tudi v izboljšanju nadzora financerja nad porabo sredstev, ter predvsem pri večji preglednosti pri porabi proračunskih sredstev.</font><br>
<font size="4">	Morda samo še na kratko o prekrškovnih postopkih, ki jih tudi lahko vodi proračunska inšpekcija. V obdobju, v drugem polletju preteklega leta, proračunska inšpekcija v svojih nadzorih ni ugotovila dejanj, ki so opredeljena kot prekršen, bodisi po Zakonu o javnih financah ali drugem predpisu, na podlagi katerega ima pristojnost proračunska inšpekcija. V zvezi z ugotovljenimi dejanji, ki imajo znake prekrška po predpisih, ki sodijo v pristojnost drugih prekrškovnih organov, je bil uveden en postopek, ki se je sicer začel že v prvem polletju preteklega leta, to je bilo nekaj(?) v povezavi Službe Vlade za razvoj in kohezijo, medtem ko ravnanj, ki bi imela znake kaznivega dejanja po Kazenskem zakoniku, pa proračunska inšpekcija v drugem polletju preteklega leta ni ugotovila.</font><br>
<font size="4">	Za uvod bi jaz imela toliko.</font><br>
<br>
<b><font size="4">3. TRAK: (TB) – 9.10</font></b><br>
<br>
<font size="4">	(nadaljevanje) Če bojo kakšna dodatna vprašanja, tudi bolj podrobna, imam s seboj gospo Tadejo Savnik, vodjo Službe za proračunsko inšpekcijo in sva na voljo za odgovore.</font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, gospa državna sekretarka.</font><br>
<font size="4">	Želi morda gospa Tadeja Savnik že takoj besedo? (Ne.) Ne, hvala lepa.</font><br>
<font size="4">	Odpiram razpravo članic in članov komisije. Želi kdo besedo? (Da.)</font><br>
<font size="4">	Gospod Robert Polnar, izvolite, imate besedo.</font><br>
<br>
<font size="4">	</font><b><font size="4">ROBERT POLNAR (PS DeSUS):</font></b><font size="4"> Hvala za besedo, gospod predsednik.</font><br>
<font size="4">	Običaj je, da se tem poročilom, ki jih Urad za nadzor proračuna, posvetim nekoliko bolj temeljito. Letos tega nisem storil, zato, ker je poročilo, glede na pretekla leta, precej identično. Tudi, se mi zdi, da ni, da ne izstopa po tem, v kolikšnih primerih je Urad za nadzor proračuna ugotovil nepravilnosti pri proračunskih uporabnikih. Nič takega ni, kar bi od preteklih let odstopalo, pri delu tega urada pa se seveda moramo zavedati, da je omejen, najprej s svojimi finančnimi viri in predvsem, s kadrovskimi viri. Je pa seveda pomembno, kaj ta urad počne z vidika pomembnosti inšpekcij, ki jih izvaja. Pomembnost inšpekcij pa se v najbolj izraziti meri kaže v tem, kolikšna je vrednost tistega, kar Urad za nadzor proračuna nadzira in v tem primeru bi želel na eno resnično kurioziteto opozorit, zlasti v zvezi z našo inštitucijo, se pravi z Državnim zborom.</font><br>
<font size="4">Mi smo v zapisniku tu seznanjeni, da je nekdo 10. julija lanskega leta, mene sploh ne zanima, kdo je to, na proračunsko inšpekcijo podal prijavo, da ta opravi nadzor v Državnem zboru zaradi nelegalnega oziroma nezakonitega izplačila enega zneska. Proračunski inšpektor je v Državni zbor prišel oziroma mislim, da so to takrat komunicirali, prej kot ne, po »online« povezavah, naredil seveda kompleten inšpekcijski postopek, šlo pa je za poslovni dogodek, ki je bil opravljen julija 2009. Se pravi, 11 let prej, kot je prijavitelj se spomnil, da ga je sploh prijavil. Druga stvar pa je, da je ta isti dogodek vreden neverjetnih 392 evrov in 26 centov. In s takimi bizarnostmi se potem proračunska inšpekcija mora ukvarjat. 11 let stara zadeva, na podlagi prijave in vrednost manj kot 400 evrov.</font><br>
<font size="4">Tu bi seveda morala obstajat možnost, da bi proračunski inšpektor, jaz sicer ne vem, če ta možnost obstaja, ampak morala bi obstajat, da enostavno take prijave zavrne. Pa še, nekoliko bolj na splošno, če imamo mi v tej državi take moralne in etične vertikale, ki se spomnijo, da za 400 evrov 11 let kasneje prijavljajo državnemu organu za nadzor, potem se mi zdi, gospe in gospodje, da je ni perspektive, ki je ta slovenska država v bodoče ne bi mogla doseči ali pa celo preseči s takimi državljani.</font><br>
<font size="4">Hvala lepa.</font><br>
<br>
<b><font size="4">PREDSEDNIK IGOR PEČEK:</font></b><font size="4"> Hvala lepa tudi vam.</font><br>
<font size="4">Gospa Tadeja Savnik, želite besedo? (Da.)</font><br>
<font size="4">Izvolite.</font><br>
<br>
<b><font size="4">TADEJA SAVNIK:</font></b><font size="4"> Hvala za besedo.</font><br>
<font size="4">Prav lepo pozdravljeni vsi prisotni!</font><br>
<font size="4">Jaz bi želela v konkretni zadevi samo pojasnit, da na podlagi Zakona o inšpekcijskem nadzoru, mora inšpektor obravnavati vsako prijavo, ki jo prejme, zato smo v tem primeru prijavo obravnavali, neposredno preverili na kraju, kaj v bistvu, če je prijava točna, kaj se je v bistvu v tej zadevi dogajali in smo to preverili. Znesek je bil tak, kakršen je, ampak naša dolžnost je, da odreagiramo na vsako prijavo, ki jo prejmemo in jaz mislim, da smo svoje delo korektno opravili, čeprav je bil tak znesek.</font><br>
<font size="4">Se pa strinjam z gospodom poslancem, da je vrednost nizka, ampak tako je, taki so predpisi. Tako da, če menite, da bi bilo potrebno določiti zneske, na podlagi katerih bi inšpektorji opravljali inšpekcijske nadzore, predlagam,</font><br>
<br>
<b><font size="4">4. TRAK: (TB) – 9.15</font></b><br>
<br>
<font size="4">	(nadaljevanje) da predlagate spremembo Zakona o inšpekcijskem nadzoru.</font><br>
<font size="4">	To bi bilo vse z moje strani, hvala.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa.</font><br>
<font size="4">	No, saj, razumemo, da mora Urad za nadzor proračuna prvi spoštovat predpise, je pa vsekakor vaš namig o spremembi morda oziroma določitvi nekega mejnega zneska, vsekakor vreden razmisleka, tako da, hvala lepa.</font><br>
<font size="4">	Dr. Franc Trček, izvolite, imate besedo.</font><br>
<br>
<font size="4">	</font><b><font size="4">DR. FRANC TRČEK (PS SD):</font></b><font size="4"> Ja, hvala lepa.</font><br>
<font size="4">	No, jaz sem mogoče malo bolj natančno gledal, kot tokrat kolega Polnar, in zdaj, kaj bode tu v oči? 27 ugotovljenih nepravilnosti, stran 15, Mednarodna fakulteta za družbene in poslovne študije 3, Fakulteta za državne in evropske študije 8, Evropska pravna fakulteta v Novi Gorici 3, Univerza v Novem mestu; Fakulteta za zdravstvene vede 4. 18 od 27. Malo poznamo historiat teh in takšnih fakultet in poskusov univerz in to poročilo, če kaj kaže, kaže, da prenehajmo v tej državi ustanavljat politično, strankarsko obarvane visokošolske zavode, ker…, - stavek dokončajte sami.</font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa.</font><br>
<font size="4">	Želi besedo še kdo? (Ne.) Ugotavljam, da ne, zato razpravo zaključujem.</font><br>
<font size="4">	Ugotavljam, da se je Komisija za nadzor javnih financ seznanila s Poročilom o opravljenih postopkih inšpekcijskega nadzora nad porabo sredstev državnega proračuna v obdobju 1. 7. do 31. 12. 2020, EPA 2066.</font><br>
<br>
<font size="4">	S tem ugotovitvenim sklepom zaključujem to točko dnevnega reda.</font><br>
<br>
<font size="4">	Prehajamo na </font><b><font size="4">3. TOČKO DNEVNEGA REDA – REVIZIJSKO POROČILO RAČUNSKEGA SODIŠČA REPUBLIKE SLOVENIJE »UČINKOVITOST SISTEMA UPRAVLJANJA JAVNIH ZAVODOV«.</font></b><br>
<font size="4">	Kot gradivo k tej točki ste prejeli Revizijsko poročilo »Učinkovitost sistema upravljanja javnih zavodov«, z dne 16. 2. 2021 in pa Porevizijsko poročilo Popravljalni ukrepi pri reviziji o učinkovitosti sistema upravljanja javnih zavodov, z dne 28. 6. 2021.</font><br>
<font size="4">	K tej točki so bili vabljeni gospod Tomaž Vesel, predsednik Računskega sodišča, Vlada, Ministrstvo za delo, družino, socialne zadeve in enake možnosti, Ministrstvo za zdravje, Ministrstvo za kulturo, Ministrstvo za izobraževanje, znanost in šport, ter Računsko sodišče.</font><br>
<font size="4">	Želi morda besedo predstavnica Računskega sodišča? (Da.)</font><br>
<font size="4">	Da, izvolite gospa…, prosim pa vas, da se še predstavite zaradi magnetograma, z imenom in funkcijo, prosim.</font><br>
<br>
<font size="4">	</font><b><font size="4">NATAŠA MUSAR MIŠELJIĆ:</font></b><font size="4"> Lepo pozdravljeni!</font><br>
<font size="4">	[Nataša Musar Mišeljić, vrhovna državna revizorka na Računskem sodišču, vodi Oddelek za revidiranje negospodarskih javnih služb, kamor sodijo javni zavodi.]</font><br>
<font size="4">	Računsko sodišče je izvedlo revizijo učinkovitosti sistema upravljanja javnih zavodov v obdobju od leta 2016 do 2018, pri čemer smo se omejili na, da tako rečem, državne javne zavode, se pravi javne zavode, ki jih je ustanovila država in kjer ustanoviteljske pravice preko pristojnih ministrstev izvršuje Vlada. </font><br>
<font size="4">Ocenili smo, da so bili »revidiranci«, to so bili Vlada Republike Slovenije, Ministrstvo za kulturo, Ministrstvo za zdravje, Ministrstvo za delo, družino, socialne zadeve in enake možnosti, ter Ministrstvo za izobraževanje, znanost in šport, pri zagotavljanju učinkovitega sistema upravljanja javnih zavodov, delno učinkoviti.</font><br>
<font size="4">V naši ureditvi javne zavode upravljajo sveti zavodov. Svete zavodov sestavljajo predstavniki ustanovitelja, predstavniki zaposlenih in predstavniki uporabnikov storitev oziroma zainteresirane javnosti, pri čemer smo se seveda logično v naši reviziji ukvarjali z predstavniki ustanovitelja.</font><br>
<font size="4">Morda izpostavim še nekatere najpomembnejše funkcije, ki jih imajo sveti zavodov, v smislu svoje vloge upravljavca oziroma organa upravljanja javnega zavoda. </font><br>
<br>
<b><font size="4">5. TRAK: (TB) – 9.20</font></b><br>
<br>
<font size="4">	(nadaljevanje) Imajo sicer še več drugih pristojnosti in funkcij, ampak, stališča upravljanja so tile najpomembnejše. To je, da sprejemajo status in splošne akte zavoda, da sprejmejo program dela in razvoja zavoda, ter spremljajo njegovo izvrševanje, določajo finančni načrt, sprejmejo zaključni račun zavoda, ustanovitelju predlagajo spremembe in razširitev dejavnosti, ter imenujejo in razrešujejo direktorja javnega zavoda.</font><br>
<font size="4">	Zakaj smo podali oceno, da je sistem upravljanja javnih zavod delno učinkovit? Predvsem zato, ker smo ugotovili, da na vseh pomembnih področjih dela svetov zavodov stvari niso urejene s predpisi, ker so urejene z nižjimi akti, to so bodisi akti o ustanovitvi, ki jih sprejemajo, torej pristojna ministrstva, področna, bodisi še z nižjimi akti, to so statuti, ki jih sprejmejo sveti zavodov sami, prihaja do nepotrebnih, nelogičnih neenakosti, ki jih pravzaprav, za katere tudi v reviziji nismo dobili pravih argumentov. Nič narobe, če so stvari urejene na posameznem področju drugače, jasno, da ne, če vemo, zakaj je temu tako. Če je pa to, če je pa razlog za to, bom rekla, neka stihija, neko neobvladovanje področja, potem pa vendarle na to moramo opozorit in si prizadevat, da bi se ureditev poenotila.</font><br>
<font size="4">	Morda na kratko, pa če bo koga zanimalo, potem na daljše; ukvarjali smo se s tem, ali so opredeljene vloge in pristojnosti sveta zavoda, kar smo ugotovili, da v glavnem prav konkretne naloge šele v aktih o ustanovitvi in to neenotno, ne samo med dejavnostmi, ampak tudi znotraj posamezne dejavnosti, da sestava sveta zavoda ni enaka v tem smislu, kakšna je vloga ustanovitelja. Zavedat se vseeno moramo, da ustanovitelj je tisti, ki preko svojih predstavnikov zagotavlja, da se v javnem zavodu uresničuje javni interes, to je tisto bistvo, zaradi katerega javni zavod sploh ustanovimo. </font><br>
<font size="4">Na področju šolstva oziroma izobraževanja in vzgoje, je že zakon tisti, ki predpisuje, da sestava sveta zavoda ne gre v prid ustanovitelja, pač pa imajo večino predstavniki zaposlenih in uporabnikov storitev. Na področju raziskav in razvoja pa je nekakšen status quo, torej, ustanovitelj ima že v skladu z zakonom enako število predstavnikov, kot uporabniki in zaposleni. Tukaj obstaja tveganje, da v nekih razmerah, ko bi bilo to potrebno, ustanovitelj ne more uveljavit torej javnega interesa.</font><br>
<font size="4">Opozorili smo, da bi v predpisih veljalo jasno opredelit, kakšna je odgovornost, tako sveta zavoda, kot organa, kot njegovih članov, da bi bilo potrebno uredit način imenovanja, predvsem pa pogoje in merila za imenovanje, se pravi, za to, kdo sploh je lahko član sveta zavoda. Tukaj smo kot primer dobre prakse izpostavili področni zakon s področja kulture, ki jasno določa, da se člani sveta zavoda imenujejo izmed strokovnjakov, bodisi s področja delovanja zavoda, v katerem so člani sveta zavoda, bodisi s področja financ in pravnih zadev. Ocenjujemo, da bi tovrstni praksi veljalo slediti.</font><br>
<font size="4">Prav tako smo opozorili, da je potrebno poskrbeti za usposabljanje in po potrebi izobraževanje članov sveta zavoda, na seveda področjih, ki jim manjkajo, glede na svojo strokovnost. Zdaj, strokovnjak s področja delovanja zavoda morda nima finančnih in pravnih znanj, pa bi jih kot član organa upravljanja sedaj(?) vsaj v osnovi potreboval in obratno, tisti, ki ta znanja imajo, morda ne poznajo dovolj dobro dejavnosti zavoda, da bi lahko strokovno opravljal svojo vlogo.</font><br>
<font size="4">Jasno bi bilo potrebno določit, kdaj je svet zavoda sklepčen in kakšna večina je potrebna za sprejemanje odločitev. To je pač osnova za sprejemanje odločitev. Tudi tega predpisi ne določajo, z izjemo ZOFVI-ja, in so seveda ureditve, tudi to smo ugotavljali, v praksi zelo različne. Še prav posebej bi želela opozorit, da bi veljalo vzpostavit nek sistem posledic ukrepov tega, da se člani sveta sej ne udeležujejo, kajti, v prenekaterem svetu zavoda to je problem, člani na seje neupravičeno ne prihajajo, sveti niso sklepčni in seveda posledično ugotovitve niso sprejete.</font><br>
<br>
<b><font size="4">6. TRAK: (TB) – 9.25</font></b><br>
<br>
<font size="4">	(nadaljevanje) Poleg tega smo opozorili, da bi bilo potrebno bodisi predpisat, bodisi podat neke usmeritve s strani Vlade, skratka, vzpostavit nek sistem, s pomočjo katerega bi se preverjalo, prvič, ali sveti zavodov svoje naloge, ki jih morajo izvajat, sploh izvajajo in po drugi strani, kako, kakšna je tukaj vloga, vpliv na izvajanje nalog, pač predstavnikov ustanovitelja, se pravi tistih, ki ustanovitelja predstavljajo. Tega ni, to je prepuščeno res konkretnim odločitvam v konkretnih primerih, kdaj ustanovitelj se zanima za to, kaj se v nekem zavodu, preko sveta zavoda, dogajajo in kdaj ne. Odvisno je od zavoda, od tematike, ni pa neke enotne ureditve.</font><br>
<font size="4">	Po drugi strani imamo z predpisom, to je z uredbo, urejeno vrednotenje dela članov sveta zavoda, po domače sejnine. Kljub temu ta ureditev ni enotna, ker so nekateri zavodi, zlasti s področja šolstva, iz uredbe izvzeti. Nismo dobili ustreznega pojasnila, zakaj je temu tako. Poleg tega smo ugotavljali, da je Vlada prejemala zelo različne predloge različnih ministrstev, kako bi bilo to področje potrebno urediti, pa se kljub temu nekako ni zaznala, da bi to lahko bil problem, ki tudi morda vpliva na to, ali člani sveta prihajajo na seje in pa ali tja prihajajo zgolj sedet ali so dejavni, tako da se tega problema ni lotila.</font><br>
<font size="4">	Računsko sodišče je vsem »revidirancem« podalo priporočila za izboljšanje poslovanja na omenjenih področjih, Vladi in Ministrstvu za delo pa je naložilo tudi izvedbo popravljalnih ukrepov. Zdaj zaradi narave problematike, ki je kompleksna, ki jo zagotovo ni mogoče uredit čez noč, je bila večina ukrepov usmerjena v pripravo načrtov konkretnih aktivnosti z odgovornimi osebami, z roki, za njihovo izvedbo. Vlada je te načrte tudi pripravila. Morda opozorim, da se večina rokov izteče konec letošnjega leta, tako da bi takrat se morale začet stvari odvijat oziroma biti vsaj v osnovi urejene in pripravljene. Enega od ukrepov, to je ukrep glede sodelovanja s predstavniki ustanovitelja v svetih zavodov in spremljanje njihovega delovanja smo ocenili kot delno zadovoljivega, od Ministrstva za delo pa smo zahtevali, naj vzpostavi sistem, ki bo zagotovil, da se bo dosledno upoštevalo določbe akta o ustanovitvi glede pravočasnosti predlaganja novih članov sveta zavoda, ker smo tukaj ugotovili problem v tem smislu, da so bili sveti zavodov nesklepčni, ker niso bili pravočasno imenovani njihovi člani, starim je mandat potekel in svet zavoda ni mogel odločat, vendar, nam je ministrstvo poročalo zgolj o načrtovanih aktivnostih na tem področju, zaradi tega smo ta njihov ukrep ocenili kot nezadovoljiv.</font><br>
<font size="4">	Toliko zaenkrat, če ima kdo kakšno vprašanje, pa seveda…</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, gospa Musar.</font><br>
<font size="4">	Predno dam besedo predstavnikom Vlade, če bodo to želeli seveda, bi rad prebral še eno pooblastilo: gospa Janja Sluga sodeluje na seji s Poslanske skupine Nepovezanih poslancev.</font><br>
<font size="4">	Želi kdo od predstavnikov Vlade besedo? (Ne.) Ne.</font><br>
<font size="4">	Prehajamo na razpravo članic in pa članov. Trenutno sta prijavljena dva.</font><br>
<font size="4">	Najprej dobi – oziroma trije – najprej dobi besedo dr. Franc Trček, potem gospod Robert Polnar, potem pa še gospod Jože Lenart.</font><br>
<font size="4">	Dr. Trček, izvolite.</font><br>
<br>
<font size="4">	</font><b><font size="4">DR. FRANC TRČEK (PS SD):</font></b><font size="4"> Ja, hvala lepa za besedo.</font><br>
<font size="4">	Revizijska poročila Računskega sodišča niso le zanimivo branje. Osebno menim, da bi to moralo biti tudi neko resno branje in domača naloga vseh, ki se ukvarjamo s politiko v ožjem smislu.</font><br>
<font size="4">	Sam pa nekako ne delim ta pogled Računskega sodišča, ki izhaja iz poročila. Zakaj? Glejte, javni zavodi so v bistvu zavodi vseh nas, so zavodi civitasa, če se tako izrazim, ne pa zavodi tega, kar v ožjem smislu rečemo država in ko rečemo država, mislimo politiko v ožjem smislu, mislimo Vlado in kako ključno stranko Vlade, ki je trenutno na oblasti, leva, desna, »šarkoperkarsta«. In mi vemo, da v praksi je največ problema ravno v tej tripartitnosti,</font><br>
<br>
<b><font size="4">7. TRAK: (TB) – 9.30</font></b><br>
<br>
<font size="4">	(nadaljevanje) zaposleni – uporabniki – ustanovitelj, z tistim delom ljudi v svetih javnih zavodov, ki jih nekako politika v ožjem smislu delegira, če se tako izrazim. In, če hočete na ravni države, kot rečemo, kot s tem mislimo, nacionalni raven in na ravni lokalnih skupnosti ali če hočete, po domače, občin.</font><br>
<font size="4">	Moram reči, ustavna parlamentarna demokracija je mišljena kot neka oblika urejanja življenja dobronamernih mislečih ljudi. V praksi vemo, da pogosto temu ni tako. Dokler bojo ta tretjina – nekaj piska – ta tretjina v javnih zavodih, ki jih delegira politika, prepogosto gledana kot nek priboljšek za zveste politične člane, spomnim se razpadanja neke vlade, istega premierja, kot je sedaj, ko je časnik Dnevnik opozarjal na to, kako tik pred koncem mandata, se menjajo člani svetov zavodov po DSO-jih, ker so tam dajali neke ljudi, ki, po domače povedano, blage veze o tem niso imeli. Pa bi verjetno pri vsaki stranki, ki je kdaj bila na oblasti, našli ta problem. Pa potem pridemo do vprašanja političnega kadrovanja, ki je prepogosto vprašanje negativne, ne pa pozitivne selekcije, kar je tudi gospa revizorka zelo lepo povedala. Pomisleki o strokovni usposobljenosti ali neusposobljenosti kadrov, ki naj bi opravljal te zahtevne naloge. Potem imamo še zgodbo, seveda, če v nekih zavodih sejnin ni, pogosto niti nekega interesa ni, recimo sam, evo, ravno, imamo v Mariboru neko zgodbo, občina ustanovitelj ali, ima patronat nad tem, nekega vrtca, kjer vam potem zapne kaka stara direktorica ali direktor, ki ni več izbran, pa novi, in so imel, v lanskem letu, 24 sej. Bože mili, kot parlament, če sešteješ eno in drugo.</font><br>
<font size="4">	Skratka, ena poanta je, da v bistvu brez resnega premisleka, koga s strani ustanoviteljev dejansko postavljat v svete zavodov in pri tem gledat na strokovnost, nekih teh premikov ne bo. Verjetno je na mestu tudi, kdaj so sejnine upravičene, kdaj niso upravičene. Definitivno je na mestu klop(?) raznolikosti med posameznimi resorji, koliko enovitosti, da ne rečem, uravnilovke rabimo za ureditev tega področja, ker je, verjetno je ta miš maš nastal skozi čas. Imeli smo neki prehod v drugi sistem, nastajale oziroma spreminjale so se nekoliko oblike zavodov, spreminjale so se Vlade, ni bilo koordinacije med ministrstvi in posledično imamo stanje, kot je, ki ga seveda tudi revizijsko poročilo zelo lepo vpiše in potem imamo pri nas neko pogosto prakso v Sloveniji in na sploh, ko mi vedno hočemo bit nekaj posebnega. Vsak bo našel neki izgovor, zakaj je pa pri njih ta specifika taka in taka in se bo svet na glavo obrnil, če bo nekoliko drugače.</font><br>
<font size="4">	Pozitivni nauk tega revizijskega poročila, dobro, lahko pademo tu noter, pa gremo gledat, aha, na tem ministrstvu ste vi sedel, pa oni niso sedel, pa ti, pa tretji, pa se tu ping pongiramo, čeprav film, Divja Slovenija, je bil že posnet, pa ni potrebe, da Državni zbor snema nadaljevanko, pozitivno sporočilo bi dejansko bilo premislek in ureditev te pretirane raznolikosti sistemov upravljanja javnih zavodov, na ravni seveda zakonodaje. Pa seveda neko sporočilo politiki, o kadrovanjih. Sam osebno tudi mislim, da je nekje, mogoče države ali če hočete te strankarske politike v ožjem smislu,</font><br>
<br>
<b><font size="4">8. TRAK: (TB) – 9.35</font></b><br>
<br>
<font size="4">	(nadaljevanje) celo preveč. RTV Slovenija je recimo najbolj tipični primer tega. Enkrat bo zagrimsana. Se opravičujem Brankotu, ampak tisti zakon se je prijel njegovega imena, drugič bo pa ne vem kaj, zahojsana, pa še kaj vmes. Skratka, zdi se mi, da pred neko novo vlado, ki upam, da ne bo toliko arogantna in izključujoča, kot sedanja, neka velika naloga, pa upam, da se bo predsednica ali predsednik naslednje Vlade ukvarjal s to problematiko, ne pa, kateri video bo predvajan na Blejskem strateškem forumu, ker še malo, pa ne vem, se bojo ministri ukvarjali s tem, kakšna ikebana bo na kakšnem srečanju ali kaj.</font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa.</font><br>
<font size="4">	Gospod Robert Polnar, izvolite, imate besedo.</font><br>
<br>
<b><font size="4">ROBERT POLNAR (PS DeSUS):</font></b><font size="4"> Hvala za besedo, gospod predsednik.</font><br>
<font size="4">Ko sem dobil informacijo oziroma, ko sem zasledil na spletni strani Računskega sodišča, da so se državni revizorji začeli ukvarjati z revidiranjem učinkovitosti sistema upravljanja javnih zavodov, moram priznati, da me je zadeva zainteresirala, zelo, zato ker me je zanimalo predvsem, kako se bodo državni revizorji opredelili do ene zadeve, s katero sem se kot funkcionar v lokalni samoupravi intenzivno soočal in se mi je zdela neustrezno in neprimerno urejena. Šlo je konkretno za sestavo svetov zavodov v, direktno povedano, osnovnih šolah. Tam je namreč razmerje tako 5:3:3, se pravi, 5 članov predstavnikov zaposlenih, 3 člani predstavniki staršev oziroma uporabnikov in 3 člani predstavniki ustanovitelja. Ustanovitelj je v tem primeru lokalna samouprava in lokalna samouprava ima v svoji izvirni pristojnosti, da zagotavlja materialne pogoje za izvajanje osnovnega šolstva. To v konkretnem primeru pomeni, gospe in gospodje, da občina zgradi novo osnovno šolo, tako kot je denimo občina v Šentjurju zgradila na Planini, v eni od svojih krajevnih skupnosti. Tej osnovni šoli zraven dogradi novo športno dvorano, vse skupaj stane 3 milijone in pol evrov. V svetu osnovne šole pa ima kot ustanovitelj 3 od 11 članov.</font><br>
<font size="4">To je kot konkreten primer, saj je tudi v vseh ostalih osnovnih šolah tako. In seveda, ustanovitelj s 3 od 11, v osnovnem upravljavskem organu določenega javnega zavoda, kakršen je seveda svet zavoda, praktično nima nobenih možnosti, da izglasuje oziroma, v kolikor gre za morda kakšne dvomljive ali pa zahtevnejše odločitve, da uveljavi svojo voljo in svojo moč.</font><br>
<font size="4">Ko je revizijsko poročilo prišlo na dan, tamle, v februarju letošnjega leta, par dni po tistem sem se lotil branja te zadeve in mi ni bilo potrebno prav veliko časa, da sem ugotovil, kaj državni revizorji o tej zadevi mislijo in če pogledate, kolegice in kolegi, na strani 26 revizijskega poročila, potem boste lahko ugotovili, da imajo državni revizorji precej podobno stališče tistemu, katerega sem sam ravnokar povedal in je moje osebno stališče. Gre za to, da ugotavljajo, da takšna sestava sveta zavoda ne omogoča zasledovanje javnega interesa in da nasprotnemu stališču, oni sami, državni revizorji, na podlagi uvida v zadevo, zelo težko pritrdijo. Zdaj je že v pripravi, vidim da, sprememba Zakona o organizaciji in financiranju vzgoje in izobraževanja, ki to zadevo popravlja, hkrati pa tudi že vidim, da so dežurni povzročevalci hrupa že začeli nergati proti tem spremembam, kar pa tudi ni nič pretirano neobičajnega v tej državi.</font><br>
<font size="4">Za vse ostale podrobnosti glede te, po mojem mnenju, silno pomembne zadeve, vas res, kolegice in kolegi, poslanke in poslanci, pozivam, da si revizijsko poročilo na tej 26 strani podrobno preberete.</font><br>
<br>
<b><font size="4">9. TRAK: (TB) – 9.40</font></b><br>
<br>
<font size="4">	(nadaljevanje) Je v slogu Računskega sodišča, zelo pedantno in natančno strukturirano, zato je toliko bolj edukativno in informativno. Če gledamo na revizijsko poročilo v celoti, gre pravzaprav za odpiranje ene osnovne dileme – kako narediti, da bo ureditev razmerij med ustanoviteljem, med javnim zavodom in njegovimi organi, organizacijsko, kolikor toliko, optimalna. Namreč, na podlagi vsega, kar je tukaj prezentirano, vidimo, da imamo v Sloveniji na tem področju nekoliko preveliko dezorganizacijo.</font><br>
<font size="4">Zato so računski sodniki in sodnice oziroma članice in člani Računskega sodišča, oblikovali šest kriterijev, znotraj teh šestih kriterijev tudi ustrezna sodila, po katerih so ocenjevali, kako so določene lastnosti znotraj predpisov in aktov v slovenski državi na področju urejanja javnih zavodov organizirane in so ugotovili, denimo, da definiranost odgovornosti članov svetov zavodov in samih svetov zavodov kot organizacijskih entitet, pri nas sploh ni urejena in je potemtakem po njihovem ocenjevalnem obrazcu tudi neučinkovita. Temu ni mogoče nič drugega, kot pritrditi. Ukvarjali so se torej tudi z opredeljenostjo(?) vloge in pristojnosti svetov zavodov, ustreznostjo izbora članic in članov svetov zavodov, njihovega izobraževanja, z določenostjo podlag za odločanje na svetih zavodov, kar moram priznati, da me je presenetilo, nisem niti vedel, vsaj na osnovi lastnega poznavanja, pa imamo v občini kar veliko število javnih zavodov. Denimo, samo 6 osnovnih šol, 4 matične in, oziroma 6 matičnih, in 4 podružnične, 13 enot javni zavod vrtec in tako naprej. Nisem si predstavljal, da so denimo podlage za odločanje lahko tako raznolike.</font><br>
<font size="4">Tisto, kar je posebej zanimivo, je nadzor nad tem, na kakšen način sveti zavodov opravljajo svojo funkcijo in ta nadzor bi naj bil od strani ustanovitelja organiziran. To vidimo sami tudi na podlagi revizijskega poročila, da pri nas pravzaprav sploh ni urejeno in seveda, tisto, kar je najpomembnejše, z vidika zainteresiranosti ljudi za članstvo v svetih zavodov, to je vrednotenje njihovega dela. Tisto, kar je potem iz odzivnega poročila razvidno, je, da se na tem področju pripravljajo, do konca letošnjega leta in do konca maja leta 2022, določene spremembe modalitet, ki pa bodo v obliki priporočil - to je treba povedati – priporočil Vlade, zato je seveda veliko vprašanje, na kak način bo to izvedeno potem v praksi, zlasti tisto, kar se tiče izbora in predlaganja kandidatov za člane svetov zavodov, kar se tiče njihovega imenovanja, kar se tiče potrebne skrbnosti pri njihovem ravnanju in pa, kar se tiče poenotenja, spremljanja, izvajanja nalog, ki jih članice in člani svetov javnih zavodov opravljajo.</font><br>
<font size="4">Najbolj, moram priznati, se mi zdi problematično vrednotenje dela svetov zavodov. Tukaj so revizorji in revizorke Računskega sodišča, temu so posvetili veliko pozornost, pri čemer so očitno imeli tudi intenzivno komunikacijo z Vlado, niso zajeli samo javne zavode, ampak tudi javne agencije, sklade in javne gospodarske zavode, pa še nekatere druge organizacijske entitete in ugotovilo se je, kar je skorajda na meji neverjetnosti, da imamo na tem področju v Sloveniji najmanj 24 različnih aktov, ki urejajo te stvari, se pravi, ki urejajo zadeve, ki se nanašajo na plačilo sejnin in stroškov članov, članom svetov zavodov. V gradivu je tudi opredeljeno, kolikšne so sejnine po različnih področjih.</font><br>
<font size="4">Nadzirali so revizorji 4 področja in sicer, kulturo, zdravstvo, vzgojo, izobraževanje</font><br>
<br>
<b><font size="4">10. TRAK: (TB) – 9.45</font></b><br>
<br>
<font size="4">	(nadaljevanje) in socialno dejavnost. Tu pa dejansko je takšno sračje gnezdo, da to pa bo potrebno urediti. Če nič drugega, te stvari bo potrebno urediti, mislim pa, da tudi v perspektivi, kolikor toliko solidne kadrovske zasedbe svetov zavodov, bo zlasti sejnine potrebno dvigniti, zato ker, mi imamo tudi zelo pomembne in zelo velike in tudi po finančni teži izjemno pomembne javne zavode, pa so sejnine, če jih primerjamo, denimo, s sejninami v nekaterih gospodarskih družbah, tako mizerne, da se človek res vpraša oziroma, da je človek resnično hvaležen tistim ljudem, ki sedijo v svetih zavodov, da se jim za tak denar sploh ljubi ukvarjati, sicer z zelo pomembnimi odločevalskimi zadevami. Pomislite denimo samo na Zavod za pokojninsko in invalidsko zavarovanje ali pa denimo na Zavod za zdravstveno zavarovanje Slovenije. Eden je težak skoraj 6 milijard evrov letno, drugi pa skoraj 4 milijarde evrov letno.</font><br>
<font size="4">	Tako da, tisto, kar je, po moje, ključno sporočilo, je, da se počasi začenja urejati en del sistema, da bi naj, upam vsaj, v roku, tamle do konca sredina prihodnjega leta, bili tudi definirani koncepti oziroma enoten koncept vrednotenja dela članov svetov zavodov, mislim pa, da je na podlagi tudi tega, kar so revizorji in revizorke napisali, nerealno pričakovati, da bi imeli unificiran sistem upravljanja javnih zavodov, neodvisno od njihove narave dela, zato ker vendarle gre tu za prevelike razlike v naravi dela, denimo med javnimi zavodi s področja kulture ali pa javnimi zavodi, denimo s področja zdravstva. Tu so določene distinkcije pomembne in te distinkcije pravzaprav tudi opredeljujejo tisto osnovno dejavnost teh javnih zavodov.</font><br>
<font size="4">Je pa tako, kajne, računski sodnik…, oziroma članice in člani Računskega sodišča so spet pripravili, po moji oceni, vsaj skromnem mnenju, eno izjemno kvalitetno poročilo, ki ga je vredno prebrati še kdaj kasneje tudi, med drugim pa so denimo ugotovili tudi, da je v enem od javnih zavodov, s področja kulture, predstavnik ustanovitelja začel svoj mandat že leta 1996, pa ga je leta 2016 še kar opravljal. Če ga še danes opravlja, ne vem, ampak očitno je tudi, da so na ta način nam posredno sporočili, da v tej državi tudi imamo še tisto, čemur se je nekdaj reklo, narodne heroju v miru, ampak to samo za nekakšen priboljšek in za zaključek.</font><br>
<font size="4">Hvala lepa.</font><br>
<br>
<b><font size="4">PREDSEDNIK IGOR PEČEK:</font></b><font size="4"> Hvala lepa, kolega Polnar.</font><br>
<font size="4">Gospod Jože Lenart, izvolite.</font><br>
<br>
<b><font size="4">JOŽE LENART (PS LMŠ):</font></b><font size="4"> Hvala lepa.</font><br>
<font size="4">Spoštovani kolegice, kolegi in tudi vsi prisotni, poročevalci, stroka na tem področju!</font><br>
<font size="4">Glejte, ta 3. točka – Revizijsko poročilo Računskega sodišča Republike Slovenije za »Učinkovitost sistema upravljanja javnih zavodov« je vsekakor zelo pomembno področje, vsebinsko in v ozadju tega je veliko, veliko vsebine, ki jo pravzaprav rešujemo na vseh področjih, kot poslanci v Državnem zboru, soočenje z, bom rekel, teh javnih zavodov in tudi učinkovitost ministrstev pri izvajanju vseh teh področij.</font><br>
<font size="4">Glejte, tudi sam delujem v Odboru za zdravstvo in pa tudi sem član preiskovalne komisije – Ugotavljanje odgovornosti nosilcev javnih funkcij na področju otroške kardiologije in pa področju nabav in upravljanja z medicinsko opremo in zdravstvenim materialom. Na podlagi tega sem prišel seveda do enih zaključkov, kako to naše zdravstvo napravit bolj učinkovito in iščemo seveda ves čas rešitve na tem področju. Zato sem seveda tudi sam prišel do določenih zaključkov, da tu so seveda bistveni standardi in normativi, kako so izkoriščeni zasedeni kadri, po naših javnih zavodih, da se pokriva cela Slovenija, na drugi strani oprema, izkoriščenost in pa seveda tudi dostopnost in vsa ekonomika okrog tega in pa seveda tretje področje, digitalizacija, kot pomembna pomoč zavoda za učinkovitost in upravljanje.</font><br>
<br>
<b><font size="4">11. TRAK: (TB) – 9.50</font></b><br>
<br>
<font size="4">	(nadaljevanje) Želim malo širše predstavit, ker bom na konkretnem primeru predstavil eno zadevo, ki se mi zdi dokaj bizarna, ker je šla tudi preko Računskega sodišča in na koncu ni bilo nobenih, so se zadeve popolnoma ustavile. Glejte, leta 2015 je bilo v UKC Ljubljana napravljen revizijski pregled Računskega sodišča, ravno s tega področja, kar sem zdaj vam nekako predstavil in, revizijsko poročilo obsega zelo konkretne popravljalne ukrepe, ki ste jih zelo konkretno navedli. Moje vprašanje, kajne, Ministrstvo za zdravje, ki sem ga posredoval, je seveda ravno iz teh področij, sestavljeno, to se pravi, vzpostavljen sistem enotnega pregleda na področju potreb po kadrih, na drugi strani, v drugem vprašanju, opreme, in pa seveda, digitalizacije na tem področju. </font><br>
<font size="4">In zdaj, da grem konkretno, da ne bom predolg, poglejte, se zahvaljujem Ministrstvu za zdravje, da je v decembru 2020 zelo konkretno in odkrito na to odgovorilo. Tudi sama državna sekretarka v Državnem zboru, ki sem jo s tem soočil, je tudi nekako, se seznanila s tem in ugotovila, da jo je ta zadeva presenetila, ampak bistvo tega, kaj želim povedat. Glejte, ministrstvo odgovarja tako: »Ministrstvo za zdravje je(?) v okviru popravljalnih ukrepov na podlagi revizijskega poročila Računskega sodišča Republike Slovenije, o učinkovitosti upravljanja z medicinsko opremo, s poudarkom na dragi medicinski opremi, z 10. 11. 2015, izvedla vse potrebne aktivnosti za vzpostavitev sistema upravljanja z evidenco medicinske opreme s poudarkom na dragi medicinski opremi, kot je ugotovilo Računsko sodišče.«</font><br>
<font size="4">Če pa nadaljujem, kajne, seveda, vzpostavilo je vse potrebne aplikacije za zbiranje podatkov na bazi, seveda, našteva tudi vse te vrste opreme, ki so jo navedli. Zdaj pa, nadalje, ta sistem, ki so ga uvedli, informacijski, se ne, se je imenoval EDMO. Zdaj pa, pozor, stanje sistema EDMO, konec leta 2020 je pa naslednje. To je zdaj tisto bistvo, kar želim vam opozorit. »Vzpostavljena je evidenca skrbnikov EDMO in odgovornosti oseb po tem sistemu, ki pa se od leta 2018 naprej ni posodabljalo.«</font><br>
<font size="4">Konkretno, baza podatkov EDMO, v kateri je razvidno število kosov medicinskih naprav, vrsta, starost, stroški vzdrževanja in tako in tako naprej, da ne vse navajam, in pa, zadnja ugotovitev, pripravljenost in odzivnost v javnih zdravstvenih zavodov, je zelo različna. Nekateri so stvari uredili in jih vzdržujejo, evidence šifranti(?) / nerazumljivo/, drugi ne. To je pač tisti odgovor, v prvi točki sem pa rekel, leta 2018 naprej se ni posodabljala in tudi, bom rekel, v naši vladi, nismo ugotovili in tudi sedanja vlada, tega, sploh ni bila seznanjena. To se pravi, kje je to odgovornost potem ljudi na Ministrstvu za zdravje, da potem takšne aktivnosti ne prenesejo naprej in da se lahko tako, meni nič, tebi nič, zaustavijo.</font><br>
<font size="4">Naslednja zadeva pa, kot tudi je lepo predstavljeno v tem poročilu, kaj je naloga, kaj so, kaj svet zavoda, kaj so njegove naloge upravljanja, sprejem statuta in druge splošne akte zavoda, sprejem programa dela in razvoja zavoda, ter spremlja njihovo izvrševanje, določa finančni načrt in sprejema zaključni račun zavoda, ustanovitelju predlaga spremembe in razrešitve dejavnosti. Če bi takole rekel, kajne, znotraj tega je pa seveda zelo pomembna vloga Računskega sodišča, mislim(?) je na takšen revizijski pregled z vsemi temi ukrepi, ki jih predlaga. Ko sem iskal, potem, na tem področju, na UKC-ju, kaj se je potem to spremljalo, nisem nikjer odkril, da bi javni zavod okrog tega sploh spregovoril kakšno besedo ali bil seznanjen, glede na to, kako pomembno je to področje, ki ga ta vsebinski del, ki ga je Računsko sodišče ugotovilo.</font><br>
<font size="4">Glejte, da je do tega vsega prišlo, je ta bizarnost, ko nas je presenetila epidemija Covid-19. Sami veste, ste spremljali, kako smo, koliko mesecev smo rabili, da smo preštevali, prešteli te ventilatorje in to je tista bizarnost, na koncu koncev pa te aktivnosti oziroma opozorila, ki so bila od tako pomembnih inštitucij, en zavod niti ne upošteva in zato se tu sprašujem, kje je potem odgovornost javnih zavodov, kje je odgovornost uprav, v prvi vrsti seveda uprav, potem,</font><br>
<br>
<b><font size="4">12. TRAK: (TB) – 9.55</font></b><br>
<br>
<font size="4">	(nadaljevanje) in zavodov in pa, na koncu koncev se tudi sprašujem, Računsko sodišče v svoji vlogi porevizije bi tudi moralo verjetno to zadevo spremljat in nekdo ugotovit, da so se te aktivnosti potem preprosto ustavile in ko nas preseneti potem ena epidemija, vidimo, v kakšni zagati se znajdemo in kako neučinkovito je naše področje na tem delu, kajne.</font><br>
<font size="4">	Toliko, hvala.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa.</font><br>
<font size="4">	Prijavljenih k razpravi ni več. Želi morda besedo kdo od predstavnikov Vlade, na koncu? (Ne.)</font><br>
<font size="4">	Potem zaključujem razpravo in ugotavljam, da se je Komisija za nadzor javnih financ seznanila z Revizijskim poročilom Računskega sodišča Republike Slovenije »Učinkovitost sistemov upravljanja javnih zavodov«.</font><br>
<font size="4">	Hvala lepa vsem!</font><br>
<br>
<font size="4">	S tem zaključujem to točko dnevnega reda in 21. sejo komisije.</font><br>
<br>
<b><font size="4">Seja se je končala 10. septembra 2021 ob 9.56.</font></b>