<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>75. seja</b><br>
<br>
<b>(15. julij 2020)</b></p></div><br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 9.01. </b><br>
<br>
<b>	PREDSEDNIK IGOR ZORČIČ: </b>Spoštovane kolegice in kolegi, dobrodošli na 75. seji Kolegija predsednika Državnega zbora. <br>
	Obveščam vas, da sem vas včeraj obvestil, da bo na dnevni red uvrščena tudi 3A točka, dogovor o sklicu izredne seje zbora ter vam hkrati posredoval gradivo k 2. in 3. točki dnevnega reda. <br>
	Obveščam vas o naslednjih pooblastilih: kolega Braneta Goluboviča nadomešča Tina Heferle, Zmaga Jelinčiča pa Jani Ivanuša. <br>
	<br>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU.</b><br>
	Predlog ste prejeli s sklicem seje Kolegija. Razpravljali in odločali bomo o treh predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava predlog zakona o spremembi zakona o Slovenski tiskovni agenciji. Želi besedo za predlagatelja kolega Matej T. Vatovec? <br>
<br>
<b>	DR. MATEJ TAŠNER VATOVEC (PS Levica):</b> Hvala, predsednik. Gre za manjšo spremembo v zakonu o STA. Predlagamo, da se med obvezno poročanje v tujem jeziku pod naloge STA opredeli tudi poročanje o delu nevladnih organizacij. Menimo, da gre za pomemben vidik družbenega delovanja, tako da bi tudi s tega vidika bolj celoviti v mednarodnem okolju STA poročala tudi s tez področij. <br>
<br>
<b>	PREDSEDNIK IGOR ZORČIČ:</b> Hvala lepa. Še kdo? Ne. Zaključujem razpravo. Prehajamo na glasovanje. Na glasovanje  dajem naslednji sklep: Predlog zakona o spremembi zakona o Slovenski tiskovni agenciji se obravnava po skrajšanem postopku. <br>
	Kdo je za? Narodne, SDS, NSi, SMC, Levica, SD, LMŠ. Desus tudi? Ja. Je kdo vzdržan? Proti? SNS.<br>
	Ugotavljam, da je sklep sprejet. <br>
	Prehajamo na obravnavo predloga, da se po skrajšanem postopku obravnava predlog zakona o spremembah zakona o voznikih. Želi besedo predstavnik Vlade? Dr. Božo Predalič.<br>
<br>
<b>	DR. BOŽO PREDALIČ:</b> Hvala lepa za besedo. Pri tem zakonu gre predvsem za implementacijo evropskega pravnega reda v slovensko zakonodajo. Gre za manj zahtevne sprememb in popravke obstoječega zakona, zato predlagamo, da se obravnava po skrajšanem postopku. <br>
<br>
<b>	PREDSEDNIK IGOR ZORČIČ:</b> Hvala lepa. Zaključujem razpravo, če ni želje po razpravi. Prehajamo na glasovanje. »Predlog zakona o spremembah zakona o voznikih se obravnava po skrajšanem postopku.« Dajem na glasovanje ta sklep. <br>
	Kdo je za? SNS, Narodnosti, SDS, NSi, SMC, SD, Desus. Proti? Vzdržani? LMŠ, Levica. <br>
	Ugotavljam, da je sklep sprejet.<br>
	Prehajamo še na obravnavo predloga, da se po skrajšanem postopku obravnava predlog zakona o spremembah in dopolnitvah zakona o rudarstvu. Želi besedo kolega Matej T. Vatovec. <br>
<br>
<b>	DR. MATEJ TAŠNER VATOVEC (PS Levica):</b> Tudi tu predlagamo skrajšani postopek. Gre za manjše spremembe, in sicer se v Zakonu o rudarstvu uveljavlja določba, ki bi prepovedala tako imenovano metodo hidravličnega lomljenja za pridobivanje plina. Gre za okoljsko sporno metodo, tako da to je to. <br>
<br>
<b>	PREDSEDNIK IGOR ZORČIČ:</b> Hvala lepa. Želi kdo razpravljati? Ne. <br>
	Na glasovanje dajem naslednji sklep: »Predlog zakona o spremembah in dopolnitvah Zakona o rudarstvu se obravnava po skrajšanem postopku.«<br>
	Kdo je za? SNS, Narodnosti, SDS, NSi, SMC, Levica, SD, LMŠ, Desus.<br>
	Ugotavljam, da je sklep sprejet.	<br>
	S tem zaključujem to točko dnevnega reda. <br>
<br>
	Prehajamo na <b>2. TOČKO DNEVNEGA REDA – TERMINSKI PROGRAM DELA DRŽAVNEGA ZBORA ZA SEPTEMBER 2020.</b><br>
<br>
<b>2. TRAK: (SB) – 9.05</b><br>
<br>
	(nadaljevanje)  Novo gradivo k tej točki ste prejeli včeraj. Želi kdo besedo? Kolega Matej T. Vatovec. <br>
<br>
<b>	DR. MATEJ TAŠNER VATOVEC (PS Levica): </b>Jaz bi samo prosil, da se dva naša predloga, to je Zakon o STA in Zakon o rudarstvu predstavita na oktober ne pa na september. Hvala.<br>
<br>
<b>	PREDSEDNIK IGOR ZORČIČ:</b> Okej. Še kdo? Ne. Če ne dajem na glasovanje naslednji sklep. Sprejme se terminski program Državnega zbora za september 2020 s spremembo, ki jo je predlagala Poslanska skupina Levice. <br>
	Kdo je za? (Soglasno.)<br>
	Sprejeto.<br>
	S tem zaključujem to točko dnevnega reda. <br>
	<br>
	Prehajamo na <b>3. TOČKO – OKVIRNI TERMINSKI PROGRAM DELA DRŽAVNEGA ZBORA ZA OKTOBER 2020. </b>Novo gradivo k tej točki ste prejeli včeraj. Predlagam, da se na okvirni terminski program za oktober vključi še 25. redno letno poročilo varuha človekovih pravic za leto 2019, ki je bilo včeraj predloženo Državnemu zboru v obravnavo. Želi kdo besedo? Ne. <br>
	Prehajamo na glasovanje. Na glasovanje dajem naslednji sklep. Sprejme se okvirni terminski program Državnega zbora za oktober 2020 s predlagano dopolnitvijo glede poročila varuha človekovih pravic. 	<br>
	Kdo je za? (Soglasno.)<br>
	S tem zaključujem to točko dnevnega reda. <br>
<br>
	Prehajamo na <b>3.A TOČKO – DOGOVOR O SKLICU IZREDNE SEJE DRŽAVNEGA ZBORA. </b>Gradivo, torej zahtevo za skic izredne seje ste prejeli včeraj z obvestilom o širitvi današnje seje. V zvezi s sklicem 43. izredne seje Državnega zbora predlagam sledeče. Predlog dnevnega reda določen z zahtevo in se glasi: točka 1 – predlog zakona o zagotavljanju sredstev za investicije v Slovenski vojski v letih 2021-2026, prva obravnava. Datum seje četrtek, 16. 7. 2020, 10 minut po končani 42. izredni seji Državnega zbora do zaključka seje. Najava časa za razpravo. Za poslanske skupine ena točka po tretjem odstavku 67. člena Poslovnika zbora, do 5 minut za dopolnilno obrazložitev predlagatelja predloga zakona in do 30 minut za razpravo predlagatelja predloga zakona. Odpiram razpravo. Ni želje po razpravi. Kolega Matej T. Vatovec. <br>
<br>
<b>	DR. MATEJ TAŠNER VATOVEC (PS Levica):</b> Hvala. Mene predvsem zanima zakaj takšno hitenje z izredno sejo glede tega zakona, pač imeli bomo prvo obravnavo zadnji dan pred parlamentarnimi počitnicami, me pa predvsem zanima kakšen bo potem nadaljnji postopek glede tega zakona. Ali lahko pričakujemo, da bomo med poletjem sprejemali tak zakon ali bo dovolj časa preteklo zato, da se še malo razprava o teh zadevah opravi ne samo v parlamentu, ampak tudi širše. Mislim da je neprimerno, da na tak način hitimo s takim zakonom, kjer se bo 780 milijonov injiciralo za nabavo vojaške opreme, tako da me tu predvsem zanima s strani predlagateljev in tudi Vlade, glede na to, da gre za vladni zakon. Kakšni so načrti za to? <br>
<br>
<b>	PREDSEDNIK IGOR ZORČIČ: </b>Mogoče kolega Jožef Horvat.<br>
<br>
<b>	JOŽEF HORVAT (PS NSi):</b> Hvala lepa, gospod predsednik. Kolegice in kolegi, predstavniki Vlade! Res je, sem prvopodpisani pod to zahtevo. Kolega Matej Vatovec, Državni zbor dela vse do parlamentarnih počitnic. V času parlamentarnih počitnic Državni zbor ne dela, kar pomeni, da med počitnicami ne bo nobenega napredovanja glede procesuiranja tega zakona, kot ste nekako slutili. Gre za povsem normalni postopek, ki se bo potem nadaljeval, ko se iz parlamentarnih počitnic, upam, da zdravi vrnemo. Hvala lepa. <br>
<br>
<b>	PREDSEDNIK IGOR ZORČIČ: </b>Hvala lepa. Zaključujem razpravo. <br>
	Prehajamo na glasovanje. <br>
	Na glasovanje dajem naslednji sklep. Poslanske skupine k eni točki dnevnega reda 43. izredne seje Državnega zbora najavijo čas v skladu s tretjim odstavkom 67. člena Poslovnika zbora. <br>
	Kdo je za?  (SNS, Narodne, NSi, SMC, Levica.) <br>
	Soglasno sprejeto. Ugotavljam, da je sklep sprejet.<br>
	Na glasovanje dajem še en sklep, in sicer predlagatelj, Vlada ima pri predlogu zakona za dopolnilno obrazložitev na voljo do 5 minut, za razpravo pa največ do 30 minut.<br>
	Kdo je za? Soglasno sprejeto. S tem zaključujem to točko dnevnega reda. <br>
<br>
<b>3. TRAK: (NB) – 9.10</b><br>
<br>
	(Nadaljevanje) Prehajamo na <b>4. TOČKO DNEVNEGA REDA – RAZNO.</b><br>
	Želi kdo besedo? Kolega Matjaž. <br>
<br>
<b>	MATJAŽ HAN (PS SD):</b> Samo vprašanje, predsednik. Pred kratkim smo rekli, da bomo pač popoldne glede na sestavo Državnega zbora, odbore pa te predsedniška mesta, zdaj je že nekaj časa minilo, takrat smo bili soglasni, da bo to v roku parih tednov, dveh tednov, / nerazumljivo/ ni nič. Predlagam, da to res takoj v septembru naredijo. <br>
<br>
<b>	PREDSEDNIK IGOR ZORČIČ:</b> Hvala lepa. <br>
	Naj bo to tudi poziv vodjem poslanskih skupin, da se dogovorite še glede tistega predsedniškega mesta, če se ne motim in se v začetku septembra usedemo na to temo. <br>
	Hvala lepa. <br>
	Zaključujem to točko in 75. sejo Kolegija. <br>
<br>
<b>Seja se je končala 15. julija 2020 ob 9.11.</b>