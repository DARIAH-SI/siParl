<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>12. seja</b><br>
<br>
<b>(12. oktober 2018)</b></p></div><br>
<b>Sejo je vodil mag. Dejan Židan, predsednik Državnega zbora.</b><br>
<b>Seja se je začela ob 12.02.</b><br>
<br>
<b>1. TRAK: (NB) </b><br>
<br>
<b>	PREDSEDNIK MAG. DEJAN ŽIDAN: </b>Spoštovane, spoštovani! Lep pozdrav na 12. seji Kolegija. <br>
	Med nami tudi pozdravljam gospoda Stojana Tramteta, generalnega sekretarja Vlade. <br>
	Hkrati vas obveščam, da sem včeraj poslal novo gradivo k 1. in 3. točki dnevnega reda in hkrati vas obveščam, da poslanca gospoda Franca Juršo zamenjuje gospod Branko Simonovič. In da gospo Mašo Kociper zamenjuje gospod Vojko Starčevič. Starović. Vojko, se iskreno opravičujem.<br>
<br>
	Začnemo kar s <b>1. TOČKO DNEVNEGA REDA - PREDLOG ZA OBRAVNAVO ZAKONA PO NUJNEM POSTOPKU.</b> <br>
	Predlog ste, spoštovane in spoštovani, dobili s sklicem seje Kolegija in včeraj z novim gradivom in razpravljali bomo in odločali o treh predlogih Vlade za obravnavo predlogov zakonov po nujnem postopku. <br>
	Kot prvo najprej o tem, da se o nujnem postopku obravnava Predlog zakona o spremembah in dopolnitvah Zakona o davku na dodano vrednost. Želi besedo predstavnik Vlade? Izvolite. <br>
<br>
<b>	STOJAN TRAMTE:</b> Spoštovani vsi! <br>
	Podal bi krajšo obrazložitev zakaj po nujnem postopku. Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. s predlaganim zakonom se v nacionalni pravni red prenašata dve direktivi in sicer, direktiva o spremembi direktive glede obravnave kuponov ter del določb direktive, ki spreminja direktivo in direktiva v zvezi z nekaterimi obveznostmi glede na davek na dodano vrednost, ki veljajo za upravljanje storitev in prodajo blaga na daljavo. Obe direktivi moramo v skladu z določbami direktiv v nacionalno zakonodajo prenesti najpozneje do 31. decembra <br>
		 <br>
<b>2. TRAK: (DAG) - 12.05</b><br>
<br>
<b>	</b>(nadaljevanje) letos, uporabljati pa se morajo začeti s 1. 1. 2019. V nasprotnem primeru lahko nastanejo težko popravljive posledice za delovanje države, tako z vidika postopkov, sproženih s strani Evropske komisije - v primeru nepravočasnega prenosa navedenih direktiv v nacionalni pravni red, bi Evropska komisija sprožila zoper Slovenijo postopek za ugotavljanje kršitev pravnega reda EU in Sloveniji naložila denarno kazen - kot tudi z vidika pravočasnega informiranja zavezancev o novem postopanju v zvezi z obračunavanjem DDV. 	Prav tako se s predlogom zakona do 30. junija 2022 podaljšuje veljavnost sektorskega mehanizma obrnjene davčne obveznosti za prenos pravic do emisij toplogrednih plinov. V skladu z veljavnim zakonom veljavnost sektorskega mehanizma o obrnjeni davčni obveznosti za prenos pravic do emisij toplogrednih plinov preneha veljati 31. decembra 2018, kot to določa tudi direktiva. Zaradi preprečevanja davčnih goljufij za dobave določenega blaga in opravljanja določenih storitev, kjer je nevarnost davčnih goljufij večja, je Svet za ekonomske in finančne zadeve dne 2. oktobra 2018 potrdil predlog spremembe direktive, s katero se veljavna ureditev sektorskega mehanizma obrnjene davčne obveznosti, ki je časovno omejena do 31. decembra 2018, podaljšuje do 30. junija 2022, ko naj bi predvidoma začel veljati dokončni režim DDV. Da bi preprečili pojav davčnih goljufij na področju DDV pri trgovanju z emisijami toplogrednih plinov in s tem težko popravljive posledice za delovanje države, je potrebno podaljšanje sektorskega mehanizma obrnjene davčne obveznosti pravočasno, torej do 31. decembra 2018, prenesti tudi v nacionalni pravni red Republike Slovenije. <br>
	Hvala.<br>
<br>
	<b>PREDSEDNIK MAG. DEJAN ŽIDAN: </b>Hvala, gospod Tramte. <br>
	Odpiram razpravo. Želi kdo razpravljati? Izvoli, Jože. <br>
<br>
	<b>JOŽE TANKO (PS SDS): </b>Hvala lepa. <br>
	Če pogledamo te datume, od kdaj so bile direktive sprejete in kje smo, kako zdaj hitimo, se pravi, lovimo v bistvu zadnji mesec, samo sprašujem, ali je ta zakon naveden v tisti knjigi o uspehu Cerarjeve Vlade. In drugo vprašanje, ali glede na to, da bi v tem času, ki je bil na razpolago, lahko ta zakon normalno obravnavali, bo zdaj dovolj zagotovljenega časa za kvalitetno obravnavo zakona, glede na to, da se zdaj to obravnava po forsiranem postopku. In tretje vprašanje, tudi za Vlado, ali so poleg tega, kar je navedeno v direktivah, še kakšne druge nujne stvari s področja DDV. <br>
<br>
	<b>PREDSEDNIK MAG. DEJAN ŽIDAN: </b>Hvala, gospod Tanko. <br>
	Vlada je tu, da odgovarja. Izvolite. <br>
<br>
	<b>STOJAN TRAMTE: </b>Ja, v bistvu na prvi dve vprašanji težko karkoli rečem. Za / smeh/ tretje vprašanje pa so najbrž še kakšne druge stvari, za DDV. Hvala.<br>
<br>
	<b>PREDSEDNIK MAG. DEJAN ŽIDAN: </b>Dobili ste poglobljen odgovor. / smeh/<br>
	Gospod Jelinčič, izvolite.<br>
<br>
	<b>ZMAGO JELINČIČ PLEMENITI (PS SNS): </b>Hvala lepa.<br>
	No, jaz razumem, da novi sekretar še ne ve vsega, ampak meni se zdijo tule predvsem neke take čudne čeri v teh zakonih. Tako, kjer piše »spremembe in dopolnitve Zakona o davku na dodano vrednost«, se bojim, da bodo naši ljudje dobili še enkrat po glavi. Tako kot vsakič dobimo po glavi, da bomo spet dobili po glavi. Glede na to, da so predlogi, da gre vse po nujnem postopku, verjetno ne bomo imeli niti časa dovolj, da bi pregledali, pa da bi se posvetovali. Morda je bila tudi to finta prejšnje Vlade, da je to nekako bremzala, bremzala, zdaj pa na hitro. Ne vem, zakaj se pustimo Evropski uniji, da nas stiska, pa da »če ne boste takrat dali, bo pa hudo«, ker kaj podobnega si ne upajo reči ne Franciji, ne Nemčiji, ne Italiji, samo Slovenci smo pa »ja, takoj bomo…« in tako naprej. Jaz mislim, dajmo malo bolj počasi predelati, videti, da ni spet kaj še dodatne obremenitve za naše <br>
<br>
<b>3. TRAK (VI) 12.10</b><br>
<br>
	(nadaljevanje) ljudi, pa potem se odločiti. <br>
<br>
<b>	PREDSEDNIK MAG. DEJAN ŽIDAN:</b> Hvala, gospod Jelinčič. Ali želi še kdo spregovoriti? Hvala. S tem prehajamo na glasovanje. Glasujemo o sklepu, da predlog Zakona o spremembah in dopolnitvah zakona o davku na dodano vrednost se obravnava po nujnem postopku. <br>
	Kdo je za? Levica, Stranka Alenke Bratušek, Lista Marjana Šarca, SDS, za SNS nisem videl, SD… / oglašanje iz klopi/, ali je pravo poreklo, SD, meda mislim ne, predstavnik manjšine in SMC in Desus. Ali je kdo proti? SNS. <br>
	Ugotavljam, da je sklep sprejet. <br>
<br>
	S tem, spoštovane in spoštovani, prehajamo na <b>2. TOČKO DNEVNEGA REDA, TO JE PREDLOG ZAKONA O SPREMEMBAH IN DOPOLNITVAH ZAKONA O DAVKU NA DOHODEK PRAVNIH OSEB.</b> Želi besedo predstavnik Vlade, gospod Stojan Tramte. <br>
<br>
<b>	STOJAN TRAMTE:</b> Hvala, predsednik. Tudi tu bi podal krajšo obrazložitev. Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. Predlog zakona v slovenski pravni red prinaša dva inštituta iz direktive o določitvi pravil proti praksam izogibanja davkov, ki neposredno vpliva na delovanje notranjega trga. Gre za inštituta, ki se morata pričeti uporbljati s 1. januarjem 2019 in se nanašata na implementacijo splošnega pravila proti zlorabam in pravila… /nerazumljivo/ nadzorovanih tujih družb. Slednje pomeni, daje potrebno inštituta prenesti najkasneje do 31. decembra 2018, saj v nasprotnem primeru lahko nastanejo težko popravljive posledice za delovanje države. Tako z vidika nadaljnjih postopkov pred Evropsko komisijo, kot omenjeno že prej, kakor tudi z vidika pravočasnega informiranja zavezancev o novem postopanju v zvezi z odmero davka na dohodek pravnih oseb. Hvala. <br>
<br>
	<b>PREDSEDNIK MAG. DEJAN ŽIDAN:</b> Hvala, gospod Tramte. S tem prehajamo na razpravo. Prvi se je prijavil dr. Matej T. Vatovec. Izvolite. <br>
<br>
<b>	DR. MATEJ T. VATOVEC (PS Levica):</b> Najlepša hvala, predsednik. Lep pozdrav vsem.<br>
	V Leviti bomo ta nujni postopek podprli, ker je pravzaprav pozitiven oziroma so rešitve, ki jih prinaša, pozitivne. Bi pa imel zelo podobno vprašanje, kot je bilo izpostavljeno že pri prejšnjem zakonu. Ta direktiva, ki bi jo morali implementirati, je bila sprejeta 12. julija 2016. Več kot pred dvema letoma, tu pa govorimo o mehanizmih za izogibanje praksam izogibanja davkov. Mene zanima, to je neka rešitev, ki je v zelo jasnem interesu države, se pravi, tudi temu, da se ustrezni davki pač pobirajo in da se družbe v tej državi ne izogibajo preko drugih držav, kjer je davčna obremenitev manjša ali celo ničelna. Kakšna je logika delovanja tu? Zakaj čakati toliko časa za rešitve, ki so zelo konkretne in v bistvu celo pozitivne? Zakaj smo z implementacijo čakali dve leti? <br>
<br>
	<b>PREDSEDNIK MAG. DEJAN ŽIDAN:</b> Predlagam takole, da se vsaka poslanska skupina, ki želi oglasi in potem predstavnik Vlade odgovarja na koncu. Ali se s tem strinjate? Hvala. Gospod Jožef Horvat, izvolite. <br>
<br>
<b>	JOŽEF HORVAT (PS NSi):</b> Hvala, gospod predsednik. Lep pozdrav vsem! Še posebej novemu generalnemu sekretarju Vlade. V imenu Poslanske skupine Nove Slovenije, ki je danes v neki nezavidljivem položaju, ker dejansko mora braniti nekaj, kar prejšnja Vlada ni naredila. Ja, kolega dr. Vatovec je točno povedal, direktiva, ki jo implementiramo v našo zakonodajo ima rojstni datum julij 2016. In je minilo 2017, in je minilo leto 2018. Sedaj pa poslanci moramo zaradi tega, ker je nekdo zaspal in je dobil za to spanje dobro plačo na Vladi, po hitrem, še več, po nujnem postopku to zadevo sprocesirati. <br>
<br>
<b>4. TRAK: (SC) - 12.15</b><br>
<br>
<b>	</b>(nadaljevanje) Sedaj ne govorimo o vsebini ne bom šel v vsebinsko razpravo bo še priložnost. Govorimo o postopku. To ni dopustno. To ni dopusten pritisk posebej z Ministrstva za finance na poslance. Teh pritiskov smo sicer, kar nekaj vajeni, ampak mi enostavno tega spanja - plačanega spanja Vlade, katerikoli - ne bomo nikoli podpirali. Zato mojega glasu tukaj za, gospod predsednik, ne bo.<br>
<br>
	<b>PREDSEDNIK MAG. DEJAN ŽIDAN: </b>Hvala, gospod Horvat. <br>
	Kot zadnji je prijavljen gospod Zmago Jelinčič. Izvolite. In še gospod Jože Tanko.<br>
<br>
	<b>ZMAGO JELINČIČ PLEMENITI (PS SNS): </b>Lepa hvala. <br>
	Jaz se bojim, da ni nekdo v prejšnji Vladi zaspal in da smo od takrat do danes smo rabili dve leti in dva meseca, da se je zadeva obrnila. Jaz se bojim, da je mogoče si kdo samo pridobil čas za morebitno kanaliziranje kakšnega denarja kam v tujino. Dve leti je dol čas. V teh dveh letih se je iz Slovenije izteklo in odteklo ogromno denarja. Jaz mislim, da je prav, da se sprejme ta uredba, če rečemo tako oziroma sprememba zakona oziroma, da se to porihta. Ampak, bi bilo pa lepo, če bi Vlada naredila neko analizo kaj se je dogajalo v tem času - od julija 2016 do danes - kako je šlo s temi finančnimi transakcijami. <br>
	Hvala lepa. <br>
<br>
	<b>PREDSEDNIK MAG. DEJAN ŽIDAN:</b> Hvala, gospod Jelinčič. <br>
	Gospod Tanko, izvolite. <br>
<br>
	<b>JOŽE TANKO (PS SDS): </b>Hvala lepa. <br>
	Problem je pravzaprav identičen tistemu iz prejšnje točke, ko smo obravnavali novelo zakona oziroma potrjevali postopek glede zakona o DDV. Jaz bi tukaj opozoril samo na še eno stvar. <br>
	Gospa Vraničar, ki je bila prejšnji mandat ministrica bi bila skoraj tudi ta mandat ministrica za finance, ampak sedaj je pristala na drugem mestu, sedaj je državna sekretarka na Ministrstvu za finance. To se pravi, da je gospa, ki ni pripravila pravočasno tega zakona sedaj na neki način nagrajena. Predsednik Vlade, gospod Cerar, je sedaj spet minister v Vladi. To se pravi, da je spet dobil nagrado, zato ker nekaj ni naredil. Pa morda je še kdo tukaj med nami, ki je bil v tisti Vladi pa tudi ni poskrbel, da bi se to naredilo. Skratka, problem te države je v tem, da tisti, ki so bili neučinkoviti na svojih delovnih področjih ne dobivajo na istih ali sorodnih delovnih področjih nove funkcije v okviru države in to brez problema. Tudi toliko ni samokritike znotraj posameznih strank ali članic koalicije, da bi te stvari premaknili ali pa drugače uredili, da ne bi bili ljudje, ki niso svoje primarne naloge opravili spet tam udeleženi pri tistih primarnih nalogah, ki jih niso naredili. To je ključni problem. Pričakovati, da bo v tem mandatu kaj boljša učinkovitost je najbrž problem. Vidi se kam ste zamaknili prvo redno sejo, da je to problem. <br>
	Sedaj, da bo hec še večji bo najbrž tok, kar sedaj potrjujete obravnavo na kakšni izredni seji, ker drugače je tudi nujni postopek brezzvezen, ker je treba računati še na kakšne procesne stvari v okviru veta in podobne zgodbe. Možnosti za kvalitetno analizo in pripravo bo splošno malo gre pa za očitno pomembne stvari, ki so predpisane s skupno evropsko politiko in se niso naredile. Jaz bi predlagal, da ste pri teh stvareh, ko odločate o postopkih in razlogi za postopek pravzaprav bolj pozorni. <br>
<br>
	<b>PREDSEDNIK MAG. DEJAN ŽIDAN: </b>Hvala, gospod Tanko. <br>
	Mogoče samo informacija za tiste, ki niste pogledali. Redna seja bo približno v podobnem času kot v prejšnjih mandatih različnih vlad in različnih koalicij. To sem vam zadnjič prebral lahko pa še enkrat, če želite. <br>
	Gospod Tramte. <br>
<br>
	<b>STOJAN TRAMTE: </b>Saj v bistvu bi bil moj odgovor na to zastavljeno vprašanje enak kot je bil pri 1. točki. Naša Vlada ne bo spala pa upam, da tudi ne bo zaspala. Te zadeve, ki so se sedaj znašle na mizi moramo nekako sprovesti in so nujne. <br>
	Hvala. <br>
	  <br>
<b>5. TRAK: (NB) - 12.20</b><br>
	<br>
<b>	PREDSEDNIK MAG. DEJAN ŽIDAN: </b>Hvala gospod Tramte. S tem ugotavljam, da je razprava zaključena in prehajamo na glasovanje. Sklep je naslednji: <br>
	»predlog zakona o spremembah in dopolnitvah Zakona o davku od dohodka pravnih oseb se obravnava po nujnem postopku.« Glasujemo. <br>
	Kdo je za? (Levica, SAB, LMŠ, SD, manjšina in SMC, Desus.) Kdo je proti? (SNS.)<br>
	Ugotavljam, da je tudi ta sklep sprejet. <br>
	Prehajamo na tretjo alinejo - Predlog zakona o spremembi zakona o socialno varstvenih prejemkih, kjer je prav tako predlog, da se obravnava po nujnem postopku. Gospod Stojan Tramte, izvolite. <br>
<br>
<b>	STOJAN TRAMTE:</b> Hvala. <br>
	Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. sprejem zakona v mesecu Novembru 2018 je nujen, da se od 1. januarja 2019 dalje prepreči poslabšanje socialnega stanja upravičencev do denarne socialne pomoči oziroma varstvenega dodatka in se ohrani meja njihove socialne varnosti. S predlogom se želi ohraniti osnovni znesek minimalnega dohodka v višini 392,75 evrov. <br>
	Hvala. <br>
<br>
<b>	PREDSEDNIK MAG. DEJAN ŽIDAN:</b> Hvala gospod Tramte. Želi kdo razpravljati? Gospod Jelinčič, izvolite. <br>
<br>
<b>	ZMAGO JELINČIČ PLEMENITI (PS SNS):</b> Hvala. <br>
	Ta predlog zakona ne sodi v tiste postopke, kjer bi morali zaradi Evropske unije na vrat na nos hiteti. Tako, da ne vem zakaj je potem tukaj zraven, da še to moramo sprejemati, s tem da bodo nekateri še naprej dobivali skoraj 400 evrov, ki ne bodo delali, ki ne bodo hoteli delati, tisti ki bodo hodili v službo bodo pa dobili recimo 450 evrov zato, da bodo delali vsak dan, da bodo delali še nočne ure pa ne vem kaj vse. Meni se to ne zdi fer in bom glasoval proti hitremu postopku in potem tudi proti zakonu. <br>
<br>
<b>	PREDSEDNIK MAG. DEJAN ŽIDAN:</b> Hvala gospod Jelinčič. <br>
	Gospod Igor. <br>
<br>
<b>	IGOR ZORČIČ (PS SMC):</b> Hvala lepa. <br>
	Jaz bom zakon podprl. Mislim, da mora biti po nujnem postopku zaradi tega, ker nas čaka še v skladu s Poslovnikom določena procedura, če želimo, da te socialne pomoči ostanejo na enaki ravni kot so doslej po decembru oziroma od 1. 1. 2019 naprej. Zdaj to res ne gre za Evropsko unijo, gre za naše ljudi, ne bom se spuščal v to, kdo in iz katerega razloga prejema socialno pomoč. Se strinjam s tem, da je potrebno dohodke ljudi urediti na vseh ravneh, tudi kar se tiče minimalne plače in ostalih dohodkov, lahko pa začnemo glede na to, da nas čas preganja s socialno pomočjo. <br>
	Hvala lepa. <br>
<br>
<b>	PREDSEDNIK MAG. DEJAN ŽIDAN:</b> Hvala gospod Zorčič. <br>
	Gospod Matej Vatovec. <br>
<br>
<b>	DR. MATEJ T. VATOVEC (PS Levica):</b> Hvala lepa. <br>
	Mislim, da je čisto jasno zakaj je nujno, da se ta zakon sprejme. Vemo kakšni so bili razlogi, da je za leto 2019 in v prejšnji spremembi zakona prišlo do te luknje, ki jo je treba zdaj popraviti in mislim, da je pač, ja, ljudje so glavni razlog zakaj je ta postopek nujen. Pa tukaj niso samo tisti, ki so brezposelni, imamo še invalide, itd., se pravi, celo skupino ljudi, ki za preživetje potrebujejo socialno pomoč, so tudi delovno nezmožni, tako da gre za, mislim da zelo resno tematiko in absolutno je prav, da se to čim prej sprejme, tako da v Levici bomo podprli ta postopek. <br>
	<br>
<b>	PREDSEDNIK MAG. DEJAN ŽIDAN:</b> Hvala dr. Vatovec. <br>
	Besedo ima gospod Jožef Horvat, kot zadnji prijavljeni gospod Danijel Krivec. <br>
<br>
<b>	JOŽEF HORVAT (PS NSi):</b> Hvala lepa gospod predsednik. <br>
	Seveda tukaj ne moremo reči, da v primeru nesprejetja tega zakona do konca letošnjega leta, da bi prišlo do nepopravljivih posledic za državo, se pa strinjam, da moramo spoštovati 2. člen Ustave. Slovenija je pravna in socialna država. Mi pač razumemo, da je najboljša socialna politika tista, ki ustvarja nova delovna mesta, ki ustvarja takšno poslovno okolje, da ta nova delovna mesta ustvarja. To samo povzamem razpravo z nekoliko drugačnimi besedami po včerajšnji seji Vlade, ki jo je javnosti predstavil dr. Bertoncelj, minister za finance, ki je povedal, da bo politika te Vlade šla v tej smeri, da bo še bolj spodbujala    <br>
<br>
<b>6. TRAK: (DAG) - 12.25</b><br>
<br>
<b>	</b>(nadaljevanje) gospodarsko rast. Zdaj pa, gospod predsednik, meni tu zdaj nekaj manjka. Meni tu zdaj manjkajo še neki ukrepi, ki bi s 1. 1. res spodbujali gospodarsko rast ali pa, če hočete, tudi vsem povečali plače, o tem je bilo že tudi govora. Ker je res - s tem se pa najbrž tu vsi strinjamo, čeprav prihajamo iz zelo različnih strani političnega spektra -, da se pravzaprav pri ne splača delati, se ne splača delati. Ker je ta razlika zdaj med to denarno socialno pomočjo in povprečno neto plačo samo 242 evrov na mesec oziroma 8 dni /?!/ na dan. Mi moramo nekaj vsi skupaj narediti. Jaz sem pričakoval, da bodo ukrepi prišli pred novim letom na področju dviga plač vsem, ne samo javnemu sektorju, tudi realnemu sektorju, poudarjam, vsem. In zato so zdaj nekako te zadeve neuravnotežene in niso v soglasju s tem, kar je minister za finance včeraj po seji Vlade povedal. In ker teh ukrepov očitno ne bo s 1. 1. 2019 - ne vem, mogoče se motim, me bo predstavnik Vlade potolažil -, se bojim, da bomo leto 2019 izgubili, to je pa ena tretjina mandata ob potencialno štiri leta trajajočem mandatu, kar pa vemo, da se v zadnjem volilnem letu kakšni posebni ukrepi ne sprejemajo.<br>
	Hvala lepa.<br>
<br>
	<b>PREDSEDNIK MAG. DEJAN ŽIDAN: </b>Hvala, gospod Horvat. <br>
	Besedo ima gospod Danijel Krivec. <br>
<br>
	<b>DANIJEL KRIVEC (PS SDS): </b>Hvala za besedo, spoštovani predsednik.<br>
	Saj kolega Horvat je v bistvu precej tistega, kar sem sam želel opozoriti, tudi že povedal. Vsi vemo, kdaj je bil ta ukrep oziroma ta zakon v prejšnjem mandatu sprejet, tik pred iztekom mandata. In že takrat skozi razpravo je bilo jasno opozorjeno, da bo zadeva problematična ob izteku koledarskega leta. <br>
	Zdaj mene tudi zanima in bi rad mogoče eno pojasnilo s strani Vlade, katere nepopravljive posledice za državo bo ta zakon rešil. Ker če pristanemo na to, da bo vedno to napisano v obrazložitvi, potem lahko vlagamo karkoli. In je to v bistvu že izkoriščanje nekih poslovniških in drugih uzanc. <br>
	Kar se pa tiče vsega ostalega, glede ukrepanja na tem področju, pa tudi sam pričakujem, da bo Vlada res ekspeditivna, kar je tudi generalni sekretar rekel, da se bodo lotili. Ampak dejstvo je, da opredeliti ta popravek zakona kot nepopravljivo posledico za državo, je po mojem mnenju malce izkoriščanje tega ukrepa. In bi rad slišal, kako bo to obrazloženo v samem gradivu, ker ne gre za izgubo na strani države, ampak v bistvu nek ukrep, ki prizadene nekega posameznika. Če bomo zdaj znotraj države nekatere posameznike izvzemali in skozi neke nujne postopke reševali, se nam to lahko v naslednjem koraku ponovi še najmanj pet- ali pa desetkrat. In vedno bo isti argument in pravna praksa bo, da je to nujno za državo, in kaj bomo v naslednjem koraku delali, ko bo neka druga skupina zahtevala, da se urgentno zadevo reši. Sami pa vemo, kako je do tega zakona v preteklem mandatu prišlo. <br>
<br>
	<b>PREDSEDNIK MAG. DEJAN ŽIDAN: </b>Hvala, gospod Krivec.<br>
	Želite spregovoriti v imenu Vlade? <br>
<br>
	<b>STOJAN TRAMTE: </b>Ja, seveda. <br>
	Če začnem od zadaj, kakšne nepopravljive posledice, težko popravljive posledice bodo nastale. Tu se težje ovrednoti v smislu kazni, ki bi jih Evropska komisija naložila v primeru nesprejetja direktiv. Skratka, hočem povedati samo to… / oglašanje v ozadju/ Ja, seveda, nima veze. Ampak gre za to, da lahko jemljemo to kot širši pojem, ne gledamo samo skozi kazen. Gre za neko zavezo, ki jo je prejšnja Vlada in ta Vlada sprejela, da dvigne minimalni znesek. Iz tega bi sledilo, da so tudi druge posledice kot finančne v smislu kazni. <br>
	Kar se tiče ostalih ukrepov, pristojna ministrstva <br>
	<br>
<b>7. TRAK (VI) 12.30</b><br>
<br>
	(Nadaljevanje) pripravljajo finančne ukrepe, ki bodo v kratkem tudi, ki so povezani tudi s tem minimalnim prispevkom, torej dvig minimalne plače pripravljajo. Tako da to nesorazmerje, ki je sedaj nastalo, 220 evrov, kakor pravite, bo drugačno. Pa v končni fazi 220 evrov tudi ni malo. Hvala. <br>
<br>
	<b>PREDSEDNIK MAG. DEJAN ŽIDAN:</b> Hvala, gospod Tramte. Gospod Jože Tanko. <br>
<br>
<b>	JOŽE TANKO (PS SDS):</b> Hvala lepa za besedo. Meni je žal, ampak tale obrazložitev generalnega sekretarja Vlade nima nobene povezave z vprašanji, ki so jih naslovili vodje poslanskih skupin, nekateri. Po teh kriterijih, ki veljajo, ta zakon ne izpolnjuje nobenega kriterija nujnosti. In ne gre za nobene težko popravljive posledice države ali za kakorkoli drugega, niti za elementarne nesreče. Tisto, kar je opredeljeno kot razlog za nujnost. <br>
	Druga stvar, ki bi jo rad opozoril je pa naslednje. Pod pritiskom Levice je bil popravljen zakon in je najprej ministrica za predlagala popravek zakona iz 270, mislim da, na 340 evrov… /oglašanje iz klopi/ Kako? Na 331 evrov in potem se je pač v razpravi pač razvila še neka diskusija in dodaten pritisk in je to prišlo potem na približno 380 evrov z valutacijo do konca letošnjega leta, potem se gre pa nazaj na 331 evrov. In sedaj sprašujem, zakaj kriteriji nujnosti, če je bilo to že vse naprej dogovorjeno v prejšnji vladi? Ali je to,  o čemer sedaj razpravljamo podaljšanje tega zakona pravzaprav pogoj, da Levica ostane v koaliciji? Ker to je njen predlog bil. Je to pritisk Levice na Vlado, da bo pač podprla še kakšne druge zakone, zato da se to sprejme po nujnem postopku in podaljša valutacijo od 31. 12. 2018 naprej? Mislim, da je treba pač govoriti predvsem o teh političnih vidikih. <br>
	Pa še na neko stvar bi rad opozoril. Kadar je opozicija vlagala zakone so bili s strani Vlade, pa tudi sedajle imate že prva mnenja / nerazumljivo/ kot nesistematični, nesistemski, neceloviti pristopi tudi, ne samo rešitve posamične, ampak pristop. In ta zakon, ki ga sedajle ponujate oziroma forsirate preko zakonodajne procedure po nujnem postopku je tipičen zakon, kjer ni nobene sistemskosti, nobene celovitosti, na kar so že kolegi opozorili. Ne vem, treba se je pač odločiti, ali bo tudi mnenje Vlade potem veljalo za tako pri zakonih, ki jih vlaga, recimo, opozicija. Vi ste sedaj podpisali par teh mnenj za zakone, ki so bili vložni in ste napisali pač da bo to Vlada drugače uredila, celovito, sistemsko, bo naredila analize in tako naprej. Ta zakon nima nobene analize. Ima pa znane posledice. In to, kar je bilo prej povedano, tisti, ki hodi redno na šiht, redno delati v gospodarsko družbo ali pa morda tudi v državno institucijo, pač odvisno od delovnega mesta, plačne skupine, saj poznate, tiste sindikalne zadeve, dobi samo in mora priti ob osmih na šiht ali pa ob sedmih ali pa ob šestih odvisno od dela, in mora opraviti osem ur in mora to delo kvalitetno narediti dobi samo 100 ali 150 evrov več od tistega, ki mu ni treba narediti nič. In s tega vidika podpiram nek celovit pristop, da se te stvari uredijo dostojno za vse. Ne podpiram pa logističnih zakonov ali pa rešitev s katerimi si zagotavljate podporo ene izmed političnih skupin v Državnem zboru pri Vladi, z Vlado v problemih morebitnih vetov in podobnih stvari, ki se bodo dogajali najbrž tudi pri kakšnih drugih zakonih. <br>
<br>
	<b>PREDSEDNIK MAG. DEJAN ŽIDAN:</b> Hvala, gospod Tanko. Imam dve novi prijavi. Prvi boste spregovorili gospod Jožef Horvat, za vami pa dr. Matej T. Vatovec. Izvolite. <br>
<br>
<b>	JOŽEF HORVAT (PS NSi):</b> Hvala lepa, gospod predsednik. jaz se zahvaljujem generalnemu sekretarju Vlade, da je nakazal, da Vlada <br>
<b> </b><br>
<b>8. TRAK: (NB) - 12.35</b><br>
	<br>
	(nadaljevanje) pripravlja tudi druge ukrepe. Žal mi je, da je bil tukaj naveden samo Zakon o minimalni plači. To je ministrica tudi napovedala, da bi se naj minimalna plača dvignila, ampak se sprašujem, ali bo to dvignilo slovensko konkurenčnost, ali bo to izboljšalo poslovno okolje v katerem je včeraj govoril minister za finance, ki je prava oseba tukaj, govorimo o javnih financah o poslovnem okolju in tako naprej. Zdaj, da sem čisto praktičen, brez neke politične konotacije, ta zakon bo sprejet. Ta zakon bo sprejet, zato ker je, seveda tudi Vlada mora sprejemati takšne ukrepe, ki ji bodo dvignile reiting, čeprav je vprašanje, če bo to Vladi kaj prineslo. Me pa zanima, predstavniki Vlade, ali je Vlada oziroma njene službe so pripravljene kar se tiče informacijskega sistema, ker s tem pa danes imamo strahovite težave. Včeraj sem sprejel dijake Ekonomske šole iz Murske Sobote, veste kaj, potožili so se mi, da še niso dobili štipendije, kot da je to zdaj neka super znanost, štipendija, ne vem. Mene je bilo sram, veste, pred njimi me je bilo sram. Poudarja, to je Ekonomska šola Murska Sobota, potem vam je vsem jasno od kod prihajajo ti dijaki iz katere regije, kakšno je tam ekonomsko-socialno stanje poznate. mislim, da ni najboljše v Sloveniji. Ampak kljub vsemu, pravico so si pridobili, ki se ji reče štipendija. Zaradi informacijskega sistema pa je ne morejo dobiti. Mi smo letos 2018. To pa res lepo prosim, če ne zdaj, mi dajte pisni odgovor kako bo s tem informacijskim sistemom. Se opravičujem, gospod predsednik, ne nanaša se na postopek, ampak kaj bomo mi zakone sprejemali, če informacijsko ne bo šlo, ne bo podprto. Tukaj mene ne boste peljali žejnega čez vodo. <br>
<br>
<b>	PREDSEDNIK MAG. DEJAN ŽIDAN:</b> Gospod Horvat, ni se za kaj opravičevati. Mi smo tukaj, da ljudem pomagamo in verjamem, da Vlada takšnih vprašanj ne vzame zlonamerno. Zadnji, ki ste prijavljeni, ste dr. Vatovec. <br>
	Izvolite. <br>
<br>
<b>	DR. MATEJ T. VATOVEC (PS Levica): </b>Hvala še enkrat. <br>
	Ta rešitev je res da prišla v koalicijski sporazum na predlog Levice, mislim da se pa ne rešuje zato, da bi koalicija, da bi Levica ostala v koaliciji, ker ni v koaliciji. Gospod Tanko, mislim pa, da je to stvar, ki jo moramo rešiti zaradi tega, ker je nujno za ljudi in mislim, da se lahko vsi strinjamo, da so tudi ljudje država ali pač ne. in teh ljudi je približno okoli 103 tisoč upravičencev, prejemnikov pa 72 tisoč. Mislim, da je tudi glede na našo Ustavo kakšen ukrep, ki ne bi bil sprejet in bi povečal revščino, se pravi, če ne bi sprejeli zdaj tega zakona, je lahko tudi neka nepopravljiva posledica. Ja, takšna da vpliva konkretno na ljudi in ti ljudje niso samo, tako kot se tukaj, mislim da precej neprimerno navaja ljudi, ki nočejo delati, ampak gre, še enkrat opozarjam na varstveni dodatek, gre za ljudi, ki so trajno nezmožni za delo, itn., in te številke niso majhne. In zdaj na teh proceduralnih predlogih govoriti o tem, da pač se ne da na tak način teh stvari popravljati, mislim da je, če ne drugo, nedostojno. To je ena stvar. <br>
	Kar se tiče minimalne plače, pa glede na vse povedano danes upam, da bo tudi desnica podprla predlog dviga minimalne plače. <br>
<br>
<b>	PREDSEDNIK MAG. DEJAN ŽIDAN:</b> gospod Danijel Krivec. Izvolite. <br>
<br>
<b>	DANIJEL KRIVEC (PS SDS):</b> Hvala še enkrat za besedo. <br>
	Mislim, da odgovor je bil zelo zanimiv, Vlade, tako da mene ni prepričal. Zdaj, strinjam se s kolegom Vatovcem, da je treba reševati situacijo državljanov, vendar je treba gledati na vse pa parcialno reševati in to kar je bilo opozorjeno pri tem zakonu, je bilo jasno že takrat, ko smo ga sprejemali, da velja z neko časovnico. In zdaj, če bomo vsako stvar v naslednjem koraku spreminjali po nujnem postopku brez neke sistemske ureditve, se res obeta velik pritisk na Vlado in na nas poslance v naslednjem koraku še s strani drugih socialno ogroženih skupin, ki bodo zahtevali po nujnem postopku neke popravke in kaj bomo pa takrat delali. V tem primeru je bilo jasno opredeljeno, da velja do konec leta in ljudje to tudi verjetno pričakujejo. In mislim, da je tukaj pa vseeno neka presoja znotraj Državnega zbora, da ne začnemo že na    <br>
<br>
<b>9. TRAK: (SC) - 12.40</b><br>
<br>
<b>	</b>(nadaljevanje) začetku mandata neke rokohitrske rešitve, ki se bodo predvsem vladi v naslednjem koraku lahko zelo zelo otepali, ker pritiski bodo. Kaj bomo takrat rekli, da ta skupina, ki bo v naslednjem koraku prišla z neko zahtevo pa ni opravičena kdo bo takrat obrazložitev dal? Treba se je na prvi stopnji že zavedati pri prvem takem predlogu, da je to nesistemsko in da nam lahko povzroči veliko težav in veliko pritiskov. <br>
	Tako da, jaz tega ne bom podprl, da se to po nujnem postopku izvede. <br>
<br>
	<b>PREDSEDNIK MAG. DEJAN ŽIDAN:</b> Hvala, gospod Krivec, za vaše stališče. <br>
	Besedo ima gospod Zmago Jelinčič, za vami pa gospod Matjaž Han.  <br>
<br>
	<b>ZMAGO JELINČIČ PLEMENITI (PS SNS): </b>Hvala. <br>
	To, kar je že gospod Krivec povedal - kaj se bo, potem zgodilo, ko bodo ljudje, ki so nekaj časa delali in imajo penzije med 250 evri in 350 evri, nekateri jih imajo celo pod 250 evri, ko bodo ljudje zahtevali po interventnem zakonu, da se jim dvigne vsi skupaj? Parcialni politične odločitve kakor je bil ta zakon v prejšnjem mandatu se pač ne smejo dogajati. Ali skrbimo za vse državljane ali pa ne skrbimo, ampak ne pa tukaj enim bomo dali, zaradi tega, ker je politično oportuno in ker Vlada ve, da bo, potem imela podporo od Levice za razne zakone, drugim pa kaj nas briga kaj je s tem. Ogromno je ljudi, ki so delali kolikor so delali dokler niso prišli do razlogov zakaj ne morejo več delati, ampak imajo po 250 evrov plače. Zadnjič sem govoril z enimi ženicami gor 170 evrov ima penzije in ne zmore preživeti. A nekdo, ki pa je med tistimi kot je rekel gospod Vatovec 73 tisočimi, ki so na teh socialnih podporah jaz sem prepričan, da če bi šli pogledati koliko je takih, ki nočejo delati, da bi jih dobili vsaj 50 %. Jaz tega ne bom podprl. <br>
	<br>
<b>	PREDSEDNIK MAG. DEJAN ŽIDAN: </b>Jaz tega ne bom podprl. <br>
	Hvala, gospod Jelinčič. <br>
	Besedo ima gospod Matjaž Han, za vami pa gospod Vojko Starović. <br>
	Izvolite. <br>
<br>
	<b>MATJAŽ HAN (PS SD): </b>Zanimiva razprava, predsednik. Seveda bo ta razprava na samem matičnem delovnem telesu še bistveno bolj poglobljena in tudi podkrepljena s kakšnimi številkami moram pa reči, da smo Socialni demokrati opozarjali pri sprejemanju tega zakona, da bo prišlo ravno do take zadeve kot je danes. Jaz si ne znam sicer predstavljati, da bi danes ne vložili ta zakon, ker potem bi s 1. 1. te ljudje, ki so sedaj dobivali 385 evrov pomoči se jim ta socialna pomoč zmanjšala na 331. Sedaj, jaz nisem glasoval takrat za ta zakon oziroma glasoval za zakon ne pa za ta amandma, da se razumemo. Amandma je v bistvu porušil vse skupaj, ampak takrat smo bili - to, kar je rekel gospod Jože - pred volitvami in seveda je najlažji politiku, posamezniku dvigovati neke številke in s tem bom rekel biti bolj všečen itd… Ta zakon ima vezno posodo in to, kar govorite drži. Mogoče se bodo nekateri, zaradi te socialne pomoči nekatere družine dobile več kot tiste družine, ki delajo pod minimalno plačo, zato je treba zadeve začeti reševati bolj sistemsko, čeprav ta beseda sistemsko je včasih malo problematično. Ljudem je treba v tej državi pomagati absolutno. Nekateri ljudje ne morejo delati, so strukturno brezposelni, so bolani, so invalidi tem je treba pomagati eni pa takšno zakonodajo so jo in jo bodo zmeraj izkoriščali - ali je to 331, 330 ali pa bilo pa 700 evrov. <br>
	Mi bomo sicer to podprli. Moram povedati, da jaz bom to podprl z težkim srcem, ker kot Socialni demokrat jaz mislim, da vsak dostojanstveno si želeli oddelati, zaslužiti bom rekel za svojo dostojno življenje. Potrebno je pa pomagati ljudem, ki ne morejo delati, ki so bolani, ki imajo takšne in drugačne težave. Smo pa mi takrat opozarjali na ta problem in tukaj sedaj ta Vlada ni kriva, da je to naredila, to je pač morala narediti. Je pa res, da je tudi zadeva malo čudna. Mi moramo rešiti minimalno plačo - to, kar je rekel Vatovec - pa vsi skupaj in še kaj drugega, da bodo vsi malo bolje živeli. <br>
	<br>
	<b>PREDSEDNIK MAG. DEJAN ŽIDAN: </b>Hvala, gospod Han. <br>
	Besedo ima gospod Vojko Starović. Prijavili pa ste se tudi vi, gospod Danijel Krivec. <br>
	Izvolite. <br>
<br>
<b>10. TRAK: (DAG) - 12.45</b><br>
<br>
	<b>VOJKO STAROVIĆ (PS SAB): </b>Hvala za besedo, predsednik.<br>
	Mi tudi s slabim občutkom pristopamo k temu hitremu postopku in načinu, ampak smo v to nekako… ne vidimo drugače, kakor da pristanemo in da podpremo ta vladni predlog sedanje Vlade. Se pa strinjam s predhodniki, da nasploh, ne samo pri tem zakonu ali dopolnitvi zakona, moramo imeti čas, mora iti skozi proceduro, mora iti skozi javno razpravo. Mora iti skozi vse te zadeve, da ne bomo sprejemali zakonov, ki v bistvu omejujejo avtonomijo ljudi in nas samih. <br>
	Hvala lepa. <br>
<br>
	<b>PREDSEDNIK MAG. DEJAN ŽIDAN: </b>Hvala. <br>
	Trenutno zadnji na listi, gospod Danijel Krivec, izvolite. <br>
<br>
	<b>DANIJEL KRIVEC (PS SDS): </b>No, saj bom zadnjič.<br>
	Ja, saj veliko argumentov je, ampak v tem primeru gre za dejstvo, da je zakon predvidel, da se zadeva vrne na prejšnjo vrednost, in s tem so bili seznanjeni tudi tisti, ki bodo te prejemke dobivali. In ne vem, zakaj govoriti o nekem stanju, ki se nenadoma pojavi, to je bilo znano dejstvo, zakon je imel to opredeljeno. In zdaj ničesar ne rešujemo. Res, rešujemo zelo parcialno. In me prav zanima, kaj bo koalicija naredila v naslednjem koraku, ko bo Desus prinesel povišanje za 30 evrov, »pa gremo iz koalicije.« Kaj boste pa takrat delali? Pa ne govoriti, da… Če govorite o sistemskem pristopu, potem mora biti sistemski pristop od začetka, ne pa s prvim korakom odpreti vrata na stežaj za izsiljevanje. Jaz mislim, da ste si to privoščili v prejšnji Vladi. In če govorite o nekem, bi rekel, novem pristopu pa nekem resnem delu te Vlade, potem si ne morete privoščiti na prvem koraku že, da spodrsne in potem je zgodba zaključena. Take izjeme, kot bo zdaj, se bodo dogajale v naslednjem koraku s strani nekoga drugega. Ker socialnih prejemkov, s katerimi ljudje niso zadovoljni, je več, ni samo ta. In naslednji korak bo enak in ne bo več umika pri obrazložitvi, da je to nepopravljiva škoda za državo, ker bo pravna praksa že uveljavljena. Samo to.<br>
	<br>
	<b>PREDSEDNIK MAG. DEJAN ŽIDAN: </b>Hvala.<br>
	Izzvali ste Desus in zdaj dobite odziv. Gospod Branko Simonovič, izvolite. <br>
<br>
	<b>BRANKO SIMONOVIČ (PS DeSUS): </b>Hvala lepa, predsednik.<br>
	Torej, v Desusu ne nasprotujemo dvigu prejemkov iz tega zakona. Moram reči, pričakujemo pa neko trdno, jasno zavezo Vlade, da se bodo tudi drugi prejemki terminsko in vsebinsko, da se bo to uskladilo. Ker če ne, nisem prepričan, da bomo tudi glasovali za ta zakon. <br>
<br>
	<b>PREDSEDNIK MAG. DEJAN ŽIDAN: </b>Ugotavljam, da smo razpravo - razen če želi gospod predstavnik Vlade še kaj spregovoriti - zaključili. Želite, izvolite.<br>
<br>
	<b>STOJAN TRAMTE: </b>Ja, rad bi samo dodal, da je ta ukrep…<br>
<br>
	<b>PREDSEDNIK MAG. DEJAN ŽIDAN: </b>Mislim, da poznate, kajne, zdaj se bo ponovno odprla razprava za nadaljnje tri ure. / smeh/ Ampak kdor tvega, pač tvega. Izvolite. Malo šale…<br>
<br>
	<b>STOJAN TRAMTE: </b>/ smeh/ Okej, mogoče sem malo zelen na tem parketu… / smeh/<br>
	Ja, ta ukrep je bil v bistvu eden od ukrepov, ki bodo sledili, tako je ena sistemska zadeva. <br>
	Mogoče bi samo odgovoril gospodu Tanku. Tisto, kar sem podpisal, tisti dve mnenji, mislim, ali tri, so bile analizirane zadeve in smo tudi z argumentom to poslali. <br>
	Kar se tiče informacijskega sistema, ja, pa tu dajem zavezo, da bomo resorno ministrico povprašali, kaj je s tem sistemom, tako da bi dobili tudi odgovor. <br>
	Hvala.<br>
<br>
	<b>PREDSEDNIK MAG. DEJAN ŽIDAN: </b>Hvala. <br>
	Dobili smo zavezo na zapisnik, da boste dobili, gospod poslanec, pisni odgovor na vaše današnje vprašanje, če sem dobro predstavnika Vlade razumel. Hvala.<br>
	Prehajamo na glasovanje. Predlog sklepa je naslednji: Predlog zakona o spremembi Zakona o socialnovarstvenih prejemkih se obravnava po nujnem postopku. Glasujemo.<br>
	Kdo je za? (Levica, Stranka Alenke Bratušek, LMŠ, SD, SMC in Desus.) Kdo je proti? (SDS, SNS, NSi.)<br>
	<br>
<b>11. TRAK (VI) 12.50</b><br>
<br>
	(Nadaljevanje) Ugotavljam, spoštovane in spoštovani, da smo sklep sprejeli.	<br>
	Prehajamo na zadeve pod 2. točko, in sicer predlog ali predloge za obravnave zakonov po skrajšanem postopku. Predlog ste prejeli s sklicem seje Kolegija. Razpravljali pa bomo in odločali o predlogu Vlade, da se po skrajšanem postopku obravnava predlog Zakona o spremembah in dopolnitvi zakona o uveljavljanju pravic iz javnih sredstev. Želi besedo predstavnik Vlade gospod Tranpte? Izvolite. <br>
<br>
<b>	STOJAN TRAMTE:</b> Hvala, predsednik. Vlada Republike Slovenije predlaga Državnemu zboru, da se predlog zakona obravnava po skrajšanem postopku, saj gre za manj zahtevne spremembe zakona. Predlaga se namreč umik masovnega avtomatične informativnega izračuna za letne pravice iz javnih sredstev, ki naj bi se začel uporabljati s 1. januarjem, pardon, 1. septembrom 2019 in je ohranitev mesečnega preverjanja izpolnjevanja pogojev za nadaljnje prejemanje letne pravice, ki se iztečejo od meseca decembra 2018 dalje oziroma ohranitev izdaje informativnega izračuna le v primeru, ko bo informacijsko omogočena avtomatizacija postopkov. Vlada Republike Slovenije predlaga Državnemu zboru, da predlog zakona obravnava na novembrski seji Državnega zbora. S predlogom novele zakona o uveljavljanju pravic iz javnih sredstev se ureja prehod na nov sistem podaljševanja letnih pravic iz javnih sredstev s strani CSD po uradni dolžnosti z manj problemi, zaostanki in tudi lažje za tiste, ki bodo vodili postopke odločanja o letnih pravicah iz javnih sredstev. S predlaganimi spremembami ureditve se umika masovni informativni izračun podaljševanja letnih pravic in nadomešča z mesečnim podaljševanjem letnih pravic. Še vedno velja, da od decembra letošnjega lega dalje strankam za podaljševanjem letnih pravic ne bo potrebno oddati vloge. Vlogo za priznanje pravice je treba oddati le, ko oseba prvič uveljavlja pravico. To pomeni, da bo stranka, ki bo na primer pravico do otroškega dodatka potekla decembra, januarja avtomatično ne da bi oddala vlogo dobila odločbo o podaljševanju pravice. Tisti, ki mu bo pravica potekla januarja bo za podaljšanje ne da bi oddal vlogo prejel odločbo o februarju in tako naprej celo leto. Hvala. <br>
<br>
	<b>PREDSEDNIK MAG. DEJAN ŽIDAN:</b> Hvala generalni sekretar. S tem, spoštovani, odpiram razpravo. Ali želi kdo spregovoriti? Gospod dr. Vatovec. <br>
<br>
<b>	DR. MATEJ T. VATOVEC (PS Levica):</b> Hvala. To, kar se dogaja je nekaj precej čudnega. Sedaj Vlada predlaga, da bi ukinili oziroma umaknili tako imenovan avtomatični informativni izračun za letne pravice iz javnih sredstev, kar je bilo pravzaprav eden od glavnih namenov in razlogov zakaj se je sprejel prejšnji ZUPJS poleg odprave ustavne, neskladja z Ustavo je bil to eden glavnih oziroma poglavitnih namenov, da se ta zakon spremeni in sprejme. Se pravi, da se uvede avtomatizirano, nekakšen informatiziran formativni izračun za letne pravice, ki bi seveda ljudem jasno pokazale do česa so upravičeni, seveda, po drugi strani razbremenil CSD. Sedaj Vlada pravi oziroma tako je moč razumeti to njeno argumentacijo, da to ni možno narediti iz več razlogov, ker je sama avtomatizacija kompleksna. Sicer ne vem kaj to pomeni in je ni moč izpeljati in da je pridobivanje informacij s strani virov omejeno, čeprav ne vemo niti kaj so ti viri. Skratka, predpostavljam, da se je sprememba zakona takrat pripravljala na tak način, da bi morali predvideti kakšne so zahteva takšne uvedbe takšnega mehanizma, se pravi te avtomatizacije in mislim, da je to ukrep oziroma nek mehanizem, ki kot je bil predlagan pozitiven, še enkrat poudarjam iz dveh strani, ker bi ljudje imeli jasen pregled katere so pravice do katerih so upravičeni, po drugi strani, ker bi lahko CSD postopoma začeli delati tisto, zaradi česar <br>
<br>
<b>12. TRAK: (SC) - 12.55</b><br>
<br>
<b>	</b>(nadaljevanje) pravzaprav sploh obstajajo. Ne, da pišejo formularje, ampak da pomagajo najranljivejšim prebroditi svoje stiske. Jaz imam tukaj zelo konkretno vprašanje - zakaj ni takrat Vlada oziroma ministrstvo že pred sprejemom tega zakona še preden je bil pripravljen preverilo možnosti izvedbe tega avtomatiziranega sistema? Zakaj sedaj po enem letu oziroma slabem letu, od kar je bil ta zakon sprejet enostavno dvigujete roke in pravite v redu tega se ne da narediti, ne bomo imeli te rešitve in naj pač CSD dalje to delajo? Vemo kaj to pomeni, potem tudi za delo CSD. <br>
<br>
	<b>PREDSEDNIK MAG. DEJAN ŽIDAN:</b> Hvala, dr. Vatovec. <br>
	Besedo ima gospod Jožef Horvat. <br>
	Izvolite. <br>
<br>
	<b>JOŽEF HORVAT (PS NSi): </b>Hvala, gospod predsednik. <br>
	Saj ste vedeli, da se bom oglasil. <br>
	Nedopustno je, da se zakon spreminja zato, ker spet informacijski sistem ne deluje. Spet bom sedaj povedal. CSD Murska Sobota, saj ste videli na nacionalni televiziji dva tri dni nazaj zaostajajo z obravnavo vlog mislim, da tri mesece ali koliko - pustimo številke -, ampak za mene to enostavno ni dopustno. Smo državljani Slovenije ali pa bolj rečeno dohodninski zavezanci zelo dobro sprejeli informativni izračun za dohodnino - to je odlična rešitev. Kakorkoli morda kdo ne mara tandema Bajuk - Simić, ki sta to naredili, ampak to smo sprejeli in bog ne daj, da bi nam kdo to vzel, zato bi ta zadeva informativni izračun za opravičence socialnih pravic, če smem tako reči, bila tudi zelo dobrodošla. Ampak, ker nam sedaj spet informacijski sistem ne deluje bomo spet vso zadevo premaknili tako, da tista obljuba, ki ste mi jo dali v prejšnji točki, da bom dobil pisno odgovor glede informacijskega sistema se seveda nanaša - saj sva razumela - generalno na celotno socialno politiko, če smem tako reči. <br>
	Hvala. <br>
<br>
	<b>PREDSEDNIK MAG. DEJAN ŽIDAN:</b> Hvala, gospod Horvat. <br>
	Gospod Tramte, se boste odzvali? (Ne.) <br>
	Dr. Vatovec, izvolite.<br>
<br>
	<b>DR. MATEJ T. VATOVEC (PS Levica): </b>Neki odziv bi bilo dobro, da je. Jaz, če ne drugo, zakaj ne razmišljate o tem, da bi se recimo spremenilo samo prehodne in končne določbe pa se zamakne to zadevo? <br>
	Jaz res apeliram na tem mestu na Vlado, da poskuša to spraviti v red, skratka, da se pač lahko, zaradi mene za šest mesecev premakne začetek izvajanja tega zakona, ampak dajte zagotoviti ta informacijski sistem, dajte zagotoviti stabilnost virov in dajte zagotoviti to, da bodo lahko ti postopki na koncu avtomatizirani. To je ena stvar. <br>
	Rad bi še poudaril oziroma opozoril na to, da je na seji Državnega zbora 72 od 73 prisotnih poslancev podprlo to rešitev. Mislim, da je to ena večji večin, ki smo jih kadarkoli videli. Gre za res neko stvar, kjer mislim, da obstajajo soglasja zakaj jo je treba sprejeti, zakaj je ta rešitev dobra. Tukaj pričakujem od te vlade, če je pač prejšnja naredila napako in ni znala tega narediti pričakujem od te Vlade, da poskrbi, da se ta stvar uredi, ker moramo tudi poudariti, da je približno 60 % vseh pravic takšnih, ki so letne narave, se pravi, bi ta izračun v bistvu za približno 450 tisoč odločb prišel v poštev. <br>
	Še enkrat poudarjam, to bo padlo na CSD in spet ne bodo mogle opravljati tiste, zaradi česa se je šlo v reorganizaciji v CSD, zaradi česar so CSD sploh tam, se pravi, da pomagajo pri reševanju socialnih in drugih stisk. Ne pa, da se ukvarjajo s tem, da bodo računali te prejemke. <br>
<br>
	<b>PREDSEDNIK MAG. DEJAN ŽIDAN: </b>Gospod Tramte, dobili ste tokrat pobudo in vprašanje poslanca. Potrebno se je odzvati. <br>
<br>
	<b>STOJAN TRAMTE: </b>Jaz v bistvu predlagam, da se ta razprava nadaljuje na matičnem odboru. Tukaj gre pač za informacijski sistem, ki ni bil do te mere razvit, da bi lahko bila avtomatična obdelava. Težko pa rečem za nazaj kdaj in kako je bilo in kakšne analize so obdelali in kakšne načrte so imeli. <br>
	Hvala. <br>
<br>
	<b>PREDSEDNIK MAG. DEJAN ŽIDAN: </b> Torej, razpravo prenašamo na matični odbor. S tem, spoštovane gospe in spoštovani gospodje, prehajamo na glasovanje o naslednjem sklepu: »Predlog Zakona o spremembah in dopolnitvah Zakona o uveljavljanju pravic iz javnih sredstev za obravnavo po skrajšanem postopku.«<br>
	Kdo je za? (SAB, LMŠ, SDS, poslanec <b> </b><br>
<br>
<b>13. TRAK: (DAG) - 13.00</b><br>
<br>
<b>	</b>(nadaljevanje) madžarske manjšine, SMC… / oglašanje v ozadju/ SD? SD, zdaj pa še enkrat rečem, SD, SMC in Desus.) <br>
	Ugotavljam, da sklep ni sprejet.<br>
	S tem zaključujem to točko dnevnega reda.<br>
<br>
	Spoštovane in spoštovani, prehajamo na <b>TERMINSKI PROGRAM DELA DRŽAVNEGA ZBORA ZA NOVEMBER 2018.</b><br>
<b>	</b>Novo gradivo k tej točki ste prejeli včeraj. Kot ste opazili, je na terminski plan pogojno uvrščen tudi Predlog zakona o spremembah in dopolnitvah Zakona o uveljavljanju pravic iz javnih sredstev, za katerega je Vlada predlagala, da  se obravnava po skrajšanem postopku. To sem storil izjemoma, in sicer na izrecni predlog Vlade za njegovo obravnavo že na novembrski seji, saj je predviden začetek uveljavitve in posledično uporabe tega zakona s 1. decembrom 2018. Obveščam pa vas, da bom do konca tega mandata nadaljeval s prakso iz začetka letošnjega leta in predloge zakonov po skrajšanem postopku pogojno uvrščal na okvirne terminske programe in ne na prvo naslednjo redno sejo zbora. <br>
	Glede na odločitev kolegija iz 1. točke ugotavljam, da je bil sprejet predlog, da se po nujnem postopku obravnava Predlog zakona o spremembah in dopolnitvah Zakona o davku od dohodka pravnih oseb in Predlog zakona o spremembah Zakona o socialnovarstvenih prejemkih. In hkrati ugotavljam, da ni bil sprejet predlog, da se po skrajšanem postopku obravnava Predlog zakona o spremembah in dopolnitvah Zakona o uveljavljanju pravic iz javnih sredstev, in se zato umakne iz terminskega programa za november 2018. <br>
	Obveščam vas, da je pri razporedu sej delovnih teles prišlo do manjše spremembe, in sicer se zamenjata seji Komisije za peticije, človekove pravice in enake možnosti in Odbora za delo, družino, socialne zadeve in invalide. Seja komisije bo tako 8. novembra 2018, seja odbora pa 6. novembra 2018. Ali želi kdo razpravljati? (Ne.)<br>
	Prehajamo na glasovanje, in sicer, da se sprejme terminski program Državnega zbora za november 2018. Glasujemo.	<br>
	Kdo je za? (Vsi.) <br>
	Ugotavljam, da je terminski program soglasno sprejet.<br>
	<br>
	Smo pri <b>4. TOČKI DNEVNEGA REDA - OKVIRNI TERMINSKI PROGRAM DELA DRŽAVNEGA ZBORA ZA DECEMBER 2018.</b><br>
<b>	</b>Gradivo k tej točki ste prejeli s sklicem seje kolegija. Ali želi kdo razpravljati? (Ne.) <br>
	Prehajamo na glasovanje, da se sprejme okvirni terminski program dela Državnega zbora za december 2018. Glasujemo.<br>
	Kdo je za? (Vsi.)<br>
	Ugotavljam, da je okvirni terminski program soglasno sprejet. <br>
	Prehajamo na <b>5. TOČKO DNEVNEGA REDA - RAZNO.</b><br>
<b>	</b>Ugotavljam, da po dosedanji praksi dve uri pred sejo kolegija ni prišel noben predlog. Ali želi kdo odpreti kakršnokoli zadevo, ki je zgolj formalna oziroma tehnične narave? Gospod Danijel Krivec, izvolite.<br>
<br>
	<b>DANIJEL KRIVEC (PS SDS): </b>Rad bi opozoril na eno zadevo, ker mislim, da imajo vsi težave, poslanci, strokovci, vsi, ki delajo v Državnem zboru - izredno počasi delujejo računalniki. In jaz bi prosil, da se opozori službe, ki nas suportirajo, da se to odpravi, ker mislim, da je nedopustno, zelo počasi je to. Tu se verjetno vsi strinjamo in s tem dajemo tudi neko težo službam, da tu urgirajo. <br>
<br>
	<b>PREDSEDNIK MAG. DEJAN ŽIDAN: </b>Hvala za opozorilo. Mi smo že dobili to informacijo in smo urgirali. Informacijo, kaj se je dogajalo in kako se to popravi, boste dobili v najkrajšem času. <br>
	S tem, spoštovane in spoštovani, zaključujem to točko dnevnega reda in 12. sejo kolegija. Želim vam prijeten dan!<br>
<br>
<b>Seja se je končala 12. oktobra 2018 ob 13.05. </b>