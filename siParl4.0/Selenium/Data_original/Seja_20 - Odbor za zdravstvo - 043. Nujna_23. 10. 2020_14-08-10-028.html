<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA ZDRAVSTVO</font></b><br>
<b><font size="4">43. redna seja</font></b><br>
<br>
<b><font size="4">(23. oktober 2020)</font></b><br>
<br>
</p></div><br>
<b><font size="4">Sejo je vodila Anja Bah Žibert, predsednica Odbora za zdravstvo.</font></b><br>
<b><font size="4">Seja se je začela ob 8.00.</font></b><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Dobro jutro. Spoštovane kolegice in kolegi, vsi vabljeni, lepo pozdravljeni na današnji seji odbora. 	Pričenjamo 43. nujno sejo Odbora za zdravstvo. Obveščam vas, da so zadržani in se seje ne morejo udeležiti naslednji člani: Robert Pavšič, ki ga nadomešča kolegica Jerca Korče (dobrodošla), potem Nado Brinovšek nadomešča Jure Ferjan (dobrodošel), mag. Karmen Furman pa nadomešča Leon Merjasec. Iz kvote SMC pa je z nami na odboru tudi Gregor Perič (dobrodošel). </font><br>
<font size="4">	Seja odbora je bila sklicana v skladu s 47. členom in drugim odstavkom 48. člena Poslovnika Državnega zbora. </font><br>
<font size="4">	Sedaj prehajamo kar na določitev dnevnega reda. S sklicem seje ste dne 19. 10. 2020 prejeli predlog dnevnega reda, in sicer kot 1. točka: Zahteva za oceno ustavnosti drugega odstavka 42. člena, prvega odstavka 44. člena, drugega odstavka 44.a člena, četrte alineje drugega odstavka 44.c člena, četrtega in petega odstavka 44.f člena, drugega odstavka 44.i člena in drugega odstavka 44.j člena Zakona o zdravstveni dejavnosti. Gradivo z dne 26. 5. 2020 je bilo objavljeno na spletnih straneh Državnega zbora. Mnenje Zakonodajno-pravne službe z dne 13. 10. 2020 je objavljeno na spletnih straneh Državnega zbora. Mnenje Vlade z dne 17. 7. 2020 pa je objavljeno na spletnih straneh Državnega zbora. </font><br>
<font size="4">	Ker v poslovniškem roku, to je do začetka seje, ni bilo predlogov za spremembo dnevnega reda, je določen tak kot ste ga prejeli s sklicem seje. 	</font><br>
<font size="4">	Na sejo smo glede na točko dnevnega reda vabili Zakonodajno-pravno službo in pa Ministrstvo za zdravje. </font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA – ZAHTEVA ZA OCENO USTAVNOSTI DRUGEGA ODSTAVKA 42. ČLENA, PRVEGA ODSTAVKA 44. ČLENA, DRUGEGA ODSTAVKA 44.A ČLENA, ČETRTE ALINEJE DRUGEGA ODSTAVKA 44.C ČLENA, ČETRTEGA IN PETEGA ODSTAVKA 44.F ČLENA, DRUGEGA ODSTAVKA 44.I ČLENA IN DRUGEDGA ODSTAVKA 44.J ČLENA ZAKONA O ZDRAVSTVENI DEJAVNOSTI. </font></b><font size="4">Sedaj bi uvodoma kar dala besedo predstavnici Zakonodajno-pravne službe, ki jo prav tako pozdravljam. Izvolite, beseda je vaša. </font><br>
<br>
<font size="4">	</font><b><font size="4">MAG. SONJA BEIN KARLOVŠEK: </font></b><font size="4">Hvala lepa. Izpodbijana ureditev se nanaša na podelitev koncesije. Torej določa postopek in vsebino, s katerima se omogoča domačim in tujim pravnim in fizičnim osebam opravljanje javne službe v zdravstveni dejavnosti. Iz vsebine navedb vlagateljice zahteve izhaja, da naj bi bile spodbijane odločbe v neskladju s prvim odstavkom 140. člena Ustave, ki zagotavlja funkcionalno samostojnost lokalne samouprave. Država torej s svojimi predpisi ne sme poseči v zajamčeno področje izvirne pristojnosti občine, zato država po ustaljeni ustavno sodni presoji, ki smo jo v mnenju obširno predstavili, krši določbo 140. člena Ustave samo, če ureja lokalno javno zadevo na tak način, da občina ne mora o njej niti soodločati. </font><br>
<font size="4">	</font><br>
<b><font size="4">2. TRAK: (ES) – 8.05</font></b><br>
<br>
<font size="4">	(nadaljevanje) Iz navedb vlagateljice zahteve izhaja, da bi bil prvi odstavek 140. člena spoštovan le, če bi se lahko občina za podelitev koncesije odločila popolnoma samostojno, torej ne bi bila vezana na ugotovitev, da zdravstveni zakon ne more zagotavljati opravljanje zdravstvene dejavnosti v obsegu kot je določen z mrežo javne zdravstvene službe oziroma da ne more zagotavljati potrebne dostopnosti do zdravstvenih storitev. Prav tako je kršitev po navedbah vlagateljice določba, da lahko občina podeli koncesijo le s soglasjem ministrstva pristojnega za zdravje in da mora na koncesijski akt predhodno pridobiti soglasje Zavoda za zdravstveno zavarovanje Slovenije. </font><br>
<font size="4">	Glede na to, da vlagateljica zahteve navaja, da so izpodbijane nove določbe, ki jih je v Zakon o zdravstveni dejavnosti vnesla novela, ki se je uveljavila v letu 2017, smo najprej izrecno opozorili, da Zakon o zdravstveni dejavnosti ureja koncesijo za opravljanje javne službe v zdravstveni dejavnosti v temeljih na isti način že od njegove uveljavitve. Torej od 7. marca 1992. </font><br>
<font size="4">	Z vključitvijo koncesionarja v mrežo javne zdravstvene službe pridobi koncesionar pravico, da opravlja javno zdravstveno službo in s tem opravlja to dejavnost v okviru mreže javne zdravstvene službe. Zaradi tega sta za javno presojo ustavnosti z vidika prvega odstavka 140. člena Ustave upoštevana 4. in 5. člen Zakona o zdravstveni dejavnosti, ki določata mrežo in merila za postavitev mreže javne zdravstvene službe. </font><br>
<font size="4">	Ključna oblika v okviru katere se izvaja osnovna zdravstvena dejavnost na primarni ravni je zdravstveni dom. To je javni zdravstveni zavod katerega ustanoviteljica je občina. Na primarni ravni je tudi kocedent? občina. </font><br>
<font size="4">	Iz vseh izpodbijanih določb izhaja, da se koncesija podeli in odvzame samo, če tako odloči kocedent. Pri tem pa zakon postavlja dodatne pogoje, ki morajo biti izpolnjeni, vendar ti ne pomenijo posega v funkcionalno jedro samouprave, ampak varujejo na primarni ravni zdravstvene dejavnosti zdravstveni dom kot temeljno obliko opravljanja zdravstvene dejavnosti na primarni ravni, ki zagotavlja posebno kvaliteto zdravstvenega varstva z vidika dostopnosti njegovih storitev. </font><br>
<font size="4">	Pri odločitvi kdaj podeliti koncesijo je treba upoštevati merila za postavitev mreže javne zdravstvene službe nad katerimi ima pregled na ravni države ministrstvo pristojno za zdravje. Z njegovim soglasjem se zagotavlja tudi, da se koncesija v vseh občinah podeli po enakem postopku in na podlagi enakih meril. To pa ne pomeni, da je občina omejena v izvajanju svoje lokalne javne zadeve v takšni meri, da v svoji izvirni pristojnosti ne bi mogla vsaj soodločati. </font><br>
<font size="4">	S soglasjem Zavoda za zdravstveno zavarovanje je zagotovljeno ustrezno plačevanje storitev, ki se bodo izvajale v mreži javne zdravstvene službe. </font><br>
<font size="4">	Pojasnili smo, da je avtonomija občine na področju primarnega zdravstvenega varstva iz javnega interesa ni povsem neomejena niti takrat, ko občina deluje kot ustanoviteljica javnega zdravstvenega zavoda niti kot koncedent, ker to zahteva kompleksno zdravstveno dejavnost. Lokalna samouprava je na tem področju omejena s cilji in izhodišči zagotavljanja zdravstvenega varstva, ki so nacionalnega državnega pomena in so določeni v javnem interesu zato, da bi se zagotovile enakovredne dostopnosti do zdravstvenih storitev v mreži javne zdravstvene službe ne le z vidika posamezne občine, ampak z vidika države. Zdravstvena dejavnost kot javna zdravstvena služba na primarni ravni zato ni izključno samo lokalna zadeva, ki bi jo lahko občina urejala povsem samostojno.</font><br>
<font size="4">	Glede na navedeno predlagamo, da se zahteva za oceno ustavnosti kot neutemeljena zavrne. </font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa tudi vam. Ugotavljam, da predstavnikov Vlade ni z nami. Ste pa dobili 16. 7. 2020 mnenje, tako da ste si ga gotovo lahko tudi pogledali.</font><br>
<font size="4">	Sedaj pa odpiram razpravo poslank in poslancev. Sedaj roka je bila od kolega Janija Möderndorferja zaradi razprave. Je že prijavljen. Prvi je kolega Jani Möderndorfer. Izvolite.</font><br>
<br>
<font size="4">	</font><b><font size="4">JANI (JANKO) MÖDERNDORFER (PS LMŠ):</font></b><font size="4"> Hvala lepa, predsednica.</font><br>
<font size="4">	Naj takoj na začetku povem, da res obžalujem, da niso prisotni predstavniki Vlade. Predvsem zaradi tega, ker diskusija in polemika lahko teče na tej ravni. Namreč z Zakonodajno-pravno službo ne želim polemizirati, saj je v bistvu postavljena v nehvaležen položaj. Pač pravno-formalno gledano </font><br>
<br>
<b><font size="4">3. TRAK: (ES) – 8.10</font></b><br>
<br>
<font size="4">	(nadaljevanje) pač enostavno drugačno mnenje od Zakonodajno-pravne službe niti ne more biti. Pa bom razložil zakaj.</font><br>
<font size="4">	Prvič zaradi tega, ker vi poznate primere, da smo imeli primere, ki smo jih imeli že ničkolikokrat, ko se Zakonodajno-pravna služba ne strinja z določenimi določbami pri sprejemanju samega zakona, kateregakoli, ne govorim o točno določenim in potem kasneje seveda, ko je zakon sprejet, postavljeni v situacijo, da morajo kadar gre za ustavno presojo želeli ali ne želeli v bistvu vedno napisati pravno mnenje takšno, ki v bistvu nasprotuje, da bi sploh prišlo do ustavne presoje. Zato pač enostavno niti nimam želje polemizirati z Zakonodajno-pravno službo. </font><br>
<font size="4">	Zagotovo pa bi danes polemiziral z mnenjem Vlade, ki je seveda že pri samem sprejemanju tega zakona imela svojevrsten način razmišljanja. Vendar to ni problem samo te Vlade. To je problem vsakokratne vlade. To je problem vedno kadar se pogovarjamo o razmejitvah in nalogah kaj sodi na lokalno samoupravo in kaj sodi na državni nivo.</font><br>
<font size="4">	Zato mi, predsednica, dovolite, da pač tudi argumentiram z oceno tudi z vidika vmešavanja v lokalno samoupravo obče, zato ker bomo potem tudi lažje razumeli zakaj je takšno mnenje Vlade pri tem zakonu, kajti podobno srečamo praktično pri vseh tovrstnih mnenjih kadar se občina oziroma lokalna skupnost pritožuje, kadar se posega v pristojnosti in naloge iz področja 21. člena Zakona o lokalni samoupravi.</font><br>
<font size="4">	Mi imamo podobno situacijo tako na notranjih zadevah, tako na inšpekcijskih nadzorih, tako na posegu v prostor. Enake podobne probleme vidimo tudi, recimo, na primeru šolstva, skratka povsod, kjer se v bistvu staknejo točke države in lokalne skupnosti. Seveda pride ta znameniti stavek, ki ga lokalna skupnost oziroma ki ga država dostikrat uporabi in reče: »Saj ni kršen 140. člen Ustave«, ampak v bistvu gre za soodločanje, skupaj odločamo o nekih stvareh.</font><br>
<font size="4">	Problematično je predvsem to, recimo dam primer. Če si predstavljate, da bi v občini – lokalni skupnosti – kjer še nimajo zdravstvenega doma ustanavljali zdravstveni dom in bi ga ustanovili. Ali bi morali o tem morala dati soglasje država lokalni skupnosti, če hočejo ustanoviti zdravstveni dom? Namreč zdravstveni dom je na neki točki tudi nosilec javne zdravstvene mreže v tisti lokalni skupnosti in izvaja ta zdravstveni dom določene zdravstvene programe zdravstvene dejavnosti, ki jih v resnici uresničuje v javnem interesu. Seveda država takrat nikoli nima nobene pristojnosti ali bo dala soglasje lokalni skupnosti za ustanovitev javnega zdravstvenega doma zaradi tega, ker je več kot jasno z zakonom določeno, da je primarna raven v pristojnosti lokalne skupnosti.</font><br>
<font size="4">	Ko pa gre za koncesijo, ki pa je kaj drugega kot samo en delček programa, ki ga opravljaš znotraj te iste javne zdravstvene mreže, takrat pa hoče imeti država pristojnost izdajati soglasje ali bo ta koncesija podeljena. Potem pa se Vlada skriva za besedo, ki se ji reče, saj itak o tem ne odloča občina, ampak o tem ali so te potrebe v občini pove javni zdravstveni zavod, v tem primeru zdravstveni dom. </font><br>
<font size="4">	Sedaj bom tako rekel. Zdravstveni dom ni vodstvo lokalne skupnosti, ampak samo pove in izrazi svoje določeno mnenje oziroma neke določene potrebe. Lokalna skupnost pa je tista, ki se odloča. Recimo dam primer zato, da bomo lažje razumeli zaradi slovenske javnosti, ki to spremlja. Veste kolikokrat se je že stroka odločila v času epidemije covida za določene ukrepe, da bi bili smiselni, pa se Vlada za to ni odločila. Enako je tudi v tem primeru. Namreč mi moramo spoštovati načela, ki so podeljena z zakoni. Nenazadnje se je država tudi 1994. leta odločila, da bo seveda ustanovila lokalno skupnost znotraj države in ji podelila določeno suverenost pri odločanju in nevmešavanju države v odločitve lokalne skupnosti. Tako kot je to povsod v Evropi. Namreč prej tega nismo imeli in tega nismo poznali. Prej smo poznali samo podaljšano roko izvršne oblasti in zato so bile </font><br>
<br>
<b><font size="4">4. TRAK: (ES) -8.15</font></b><br>
<br>
<font size="4">	(nadaljevanje) občine izvršni organ, ki so imele svoje skupščine itd. v prejšnjem sistemu. To je bil blazno velik premik. Ampak, veste, ta premik ni zgodil v glavah vseh. Eni še vedno živijo pred 1994. letom in mislijo, da država lahko posega v občino kadar hoče in kakor hoče.</font><br>
<font size="4">	Namreč, podoben problem imamo na notranjih zadevah, kjer v bistvu lokalni skupnosti dajemo pravico, da ureja javni red in mir, ampak samo do ene točke, od druge točke naprej pa policija. Povsod v Evropi imajo mestno policijo. Ali razumete? Potem imamo okolje in prostor. Ja, ja, lokalna skupnost odloča o tem kaj se bo gradilo v prostoru in določa pogoje gradnje. Ampak kje. Država se spet umeša, ko reče, ne, vi boste odločali o tem, mi pa bomo odločali o tem kdaj se bo izdala pravica graditi v tem prostoru. Se pravi poseg v ta prostor. </font><br>
<font size="4">	To so te stvari, ki se vedno subtilno mešajo med državo in lokalno skupnostjo. Tisti, ki nikoli ni delal v lokalni skupnosti, tega niti največkrat ne more razumeti. Iz te suhoparne obrazložitve tako Zakonodajno-pravne službe in Vlade zgleda na prvi pogled vse krasno in super. Lokalna skupnost bo podelila koncesijo, ministrstvo pa bo dalo samo soglasje ali se s tem strinja ali ne.</font><br>
<font size="4">	Sedaj vam bom pa povedal kje je v bistvu v resnici res zaplet. Da ne bo pomote, sam že ko se je sprejemal ta zakon, sem zelo jasno povedal in je treba tudi povedati, da sem glasoval za. Glasoval pa sem za zato, ker se je ogromno dobrih stvari urejalo takrat v tem zakonu. Takrat, če se spomnite, smo urejali v resnici, da smo določili končno dolžino koncesije, določili smo pogoje, pod kakšnimi pogoji se lahko dodelijo koncesije, skratka niz enih stvari smo sprejemali in jih določili. Že takrat pa sem opozarjal, da bo to zelo velika sporna poteza, ko bo ministrstvo odločalo o podelitvi koncesije. Namreč mi imamo en praktičen primer. Recimo, v primeru majhne občine, ko gre samo za en zdravstveni dom ali pa samo za določeno izvajanje del programa, ki je v sestavi zdravstvenega doma, ki pokriva širši teritorij večih občin, verjetno to ni tako močno opaziti. Ampak v velikih mestih je to še kako pomembno. Namreč, da dam primer. Ko se občina odloči, da bo podelila koncesijo oziroma del zdravstvenega programa, ki ga je Zdravstveni dom Ljubljana, recimo konkretno v občini Ljubljana, ne more izvajati in se skupaj strinjata z zdravstvenim domom, da je potrebno podeliti to pravico in dobiti eno soglasje zdravstvene blagajne, ker sredstva za to obstajajo, potem pa ima še eno drugo nalogo, ki jo mora lokalna skupnost določiti, to pa je, da s koncesijo skupaj, ker veste podeliti koncesijo je samo en delček opravila, ampak skupaj s koncesijo mi tudi določimo lokacijo kje se bo to izvajalo in tudi urnik se določa kako se bo to izvajalo. In s tem, ko ti določiš lokacijo, pa marsikomu lahko to ni všeč. In res ne vidim nobene potrebe in nobenega razloga, zakaj bi morala država dajati soglasja na to koncesijo, če pa država prvič niti ne živi s tem prostorom, niti ni zadolžena za javno zdravstveno mrežo na primarnem nivoju in kako lahko ona presoja pravilnost in učinkovitost odločitve lokalne skupnosti, če je pa lokalna skupnost tista, ki je primarna na določenem področju in edino ona ve kakšne so dejanske potrebe zato, da se zapolne ta javna zdravstvena mreža. Varovalk za to, da bi, tega kar se je država najbolj bala, da se bodo začele podeljevati koncesije, zato pa ne bo denarja v zdravstveni blagajni, so iz trte izvite, ker podeljena koncesija brez denarja nima nobene vrednosti, če me razumete, in tudi niso iztožljiva. Zato že v prejšnjih praksah, pred tem sprejetim zakonom oziroma spremembami tega Zakona o zdravstveni dejavnosti je bilo več kot jasno, da so si marsikateri zaželeli imeti koncesijo.</font><br>
<font size="4">	Bom povedal primer. V Ljubljani je še danes konstantni problem preventivnih pregledov s področja ginekologije. Imamo problem s fizioterapijo. Imamo problem, to so namreč </font><br>
<br>
<b><font size="4">5. TRAK: (ES) – 8.20</font></b><br>
<br>
<font size="4">	(nadaljevanje) odprte zadeve, za katere preprosto lokalna skupnost ne dobi dodatnega soglasja za dodatni denar za izvajanje teh programov. Ker je češ programov že dovolj podeljenih na število prebivalcev. Nihče pa ne upošteva, da je to veliko mesto tudi veliko migracijsko mesto, kjer ogromno prebivalstva, tudi več kot 200.000 dnevno migrira v mesto in nazaj. To pomeni, da se poveča število uporabnikov določenih storitev. In seveda si ljudje, ki migrirajo in imajo službo v velikem mestu, v glavnem mestu, tukaj uredijo, da imajo službo, istočasno si uredijo, da imajo vrtec za otroke, ker jih zjutraj pripeljejo in ko gredo iz službe domov si jih odpeljejo in ne boste verjeli, uredijo si tudi zdravnika. Ampak programov za to v zdravstveni blagajni ni. Če bi želela lokalna skupnost razpisati te programe, bi morala dobiti soglasje zdravstvene blagajne. Ona sploh ne potrebuje nobenega soglasja od ministrstva. In že prej, ko ga ni potrebovala, ni mogla razpisati koncesij, ker se jih ne da, ker prazna koncesija brez denarja nima nobene vrednosti, nima nobenega učinka. Kateri zdravnik pa bo sprejel koncesijo, če pa nima potem podpisane pogodbe z zdravstveno blagajno zaradi tega, ker tega denarja ni. </font><br>
<font size="4">	Zatorej, čemu ta problem, da je potrebno imeti danes soglasje ministrstva. Država oziroma Vlada, posebej zdajšnja, se zelo rada pohvali in reče, da bi rada odstranjevala birokratske ovire. Evo, tukaj je priložnost. To birokratsko oviro je treba odstraniti. Čemu soglasje Ministrstva za zdravje. </font><br>
<font size="4">	Sedaj vam bom povedal zakaj pa je nastala ta težnja in želja. Ker sem slučajno bil zraven, ko je bila ta blazno velika želja, ko se je to pripeljalo v zakon. Takratni ministrici sem zelo jasno povedal, da s tem izziva več stvari. Prvič, konflikt z lokalnimi skupnostmi in da bo to zagotovo doživelo ustavno presojo. Drugič pa, država bi se zopet rada postavila v vlogo policaja, češ mi bomo imeli to, mi bomo povedali kdaj je to prav in kdaj je to narobe. S kakšnim razlogom? In razlog je bil eden od, saj ni bil samo ta, je bil tudi to, saj veste kako je s temi lokalnimi šerifi. Te lokalni šerifi potem zelo radi potem kakšno stvar podelijo, potem imamo pa samo problem. Oprostite, sam se lahko strinjam, da marsikateri župan naredi napačno potezo, ampak to ne more biti razlog, da ti spremeniš zakon, ampak moraš ti uvesti določene sankcije proti temu županu in izpodbijati potem takšno podeljeno koncesijo. To je suverenost in pa s tem, da tudi priznaš pravico lokalne avtoritete na določenem področju. In to je smisel vsega tega.</font><br>
<font size="4">	Če mi ne bomo tega sedaj spoštovali, potem bomo vedno bolj in bolj zameglili te meje prehoda med tem o čem odloča država in o čem odloča lokalna skupnost. To skupno soodločanje, veste, jaz skozi ponavljam, to je tako kot da bi dva moška hotela imeti eno ženo. To ne gre. Ali obratno, da ne bom delal kakšnih razlik. Preprosto ne gre. Dva ne moreta opravljati z isto stvarjo. </font><br>
<font size="4">	Kje imamo ta isti problem? Vam bom sedaj povedal. Taksisti. Popolnoma isti problem. Zelo malo ljudi ve, da imajo taksisti strašne težave. Ampak problem je na istem nivoju, kot to kar danes razpravljamo. O enih stvareh odloča lokalna skupnost, o drugih stvareh odloča država. In kaj je rezultat. Da nikoli ne uredijo tiste stvari, ki so pa najbolj nujne zato, da bi te taksisti lahko funkcionirali. 	Pa se ne bom sedaj spuščal v podrobnosti, ker to ni današnja tema. Ampak imamo pa povsod isti problem. Javni red in mir. Imamo redarje, ki urejajo, po Zakonu javnega reda in mira smo jim dali pooblastila, ker so ugotovili na državi, da je policije premalo in da je preprosto potrebno dati ta pooblastila. Ampak hecno, redar lahko vklene, pazite resna pooblastila ima, nekoga, ga zadrži in mu odvzame prostost za eno uro, potem naprej pa mora delati policija. Kakšen smisel ima to? Ali me razumete? Nobenega smisla to nima zaradi tega, ker se s tem reče: aha, ti redarji ne znajo, bom rekel, po zakonu nimajo te pristojnosti in ne znajo in mogoče ne bodo najbolje delali in prevelika pooblastila bi potem dobili župani, zaradi tega, ker so redarske službe podrejene tudi županom. In veste, ta logika traja že od leta 1994. </font><br>
<br>
<b><font size="4">6. TRAK: (ES) – 8.25</font></b><br>
<br>
<font size="4">	(nadaljevanje) Češ, kako bodo župani na lokalnem nivoju delali nekako slabše, manj strokovno, bolj nepregledno. Saj veste kako je tista znana beseda – povezava – lokalno je kalno. Vedno se je to ponavljalo v debatah. </font><br>
<font size="4">	Zato iz tega razloga ponovim in zatrdim, da se ne morem strinjati z takšnimi obrazložitvami, češ saj bo lokalna skupnost soodločala v tem primeru kateri je danes tudi napaden oziroma se bo tudi presojal na Ustavnem sodišču. Lahko povem samo naslednje. Upam, da tako kot že večkrat, žal večkrat, je na koncu moralo Ustavno sodišče odločiti in presoditi, da država zopet dela narobe. Ampak veste, saj ni problem v tem, saj zato pa imamo to institucijo, da to presoja. Problem je nekje drugje. Da država venomer reče naslednje: Mi bomo tako naredili, potem pa naj Ustavno sodišče odloča ali imamo prav ali ne. In to je narobe. So ene stvari, s katerimi moramo preprosto v tej državi prenehati. In to je ta logika, ta mentaliteta. To ni problem te Vlade. To je problem vsakokratne vlade, vsakokratne moči s pozicije države kako v bistvu napadati lokalno skupnost in ji zmanjševati to suverenost lokalne skupnosti, da odloča na svojem področju sama. Zato pa imamo lokalno skupnost. To je ta smisel, kjer bomo morali enkrat reči bobu bob. Ta člen, ki ga danes obravnavamo je samo en delček problema, ki ga imamo mi na večih področjih lokalne skupnosti oziroma da preprosto rečemo navzven: imamo lokalno skupnost, ki je suverena in avtonomna na svojem področju, ampak mi bomo še vedno malo kontrolirali in malo po svoje delali. 	Imamo isti problem z osnovno šolo. Osnovno šolo je lokalna skupnost ustanoviteljica, ampak glej ga zlomka, spet je država zraven prišla in oni urejajo stvari. Seveda lokalna skupnost je dolžna dajati denar v stene, v igrišča, v prostor, ampak kako se bo pa delalo na tej osnovni šoli o tem pa bo odločala država. To preprosto to tako ne gre. Saj veste kje je problem. Veliki denarji so. Saj na koncu je vse samo v denarju. Vse je v denarju. Že res, da daje država za plače, ampak država noče tega denarja dati na lokalno skupnost, zato ker ve, da bi morala dobršen del dati tega denarja na lokalno skupnost. Ne vem, ali res občina ne zna plačevati plač v osnovni šoli in ji nakazati ta denar. Zakaj pa zna to v drugih zavodih? Zakaj pa ne zna to v osnovni šoli? Tam je pa to nevarno. Za zdravstveni dom je malo drugače, ker je zdravstvena blagajna neposredno tista, ki zagotavlja denar za izvajanje programov. </font><br>
<font size="4">	To je problem v glavah. In zato, spoštovane kolegice in kolegi, jaz takšnega predloga seveda ne morem podpreti in nestrpno čakam kako bo Ustavno sodišče presodilo in tako pač potem tudi bo. Bomo pa se morali mi dolgoročno zamisliti pri teh razpravah in tudi državi enkrat oziroma vladam v tem primeru, enkrat povedati kje so meje, ki jih lahko prestopa. </font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa, kolega Jani Möderndorfer. Ima še kdo željo po razpravi? Predstavnica ministrstva bo sedaj pač, ker je malo kasneje prišla in se bo sedaj oziroma ima tako možnost, da se vedno vključi v razpravo.</font><br>
<br>
<font size="4">	</font><b><font size="4">DR. TINA BREGANT:</font></b><font size="4"> Najlepša hvala. </font><br>
<font size="4">	Res je, da je iz tega zahteve razvidno, da MOL meni, da je zakonodajalec s izpodbijanimi določbami podeljeno izvirno pristojnost občin, to je, da urejajo mrežo javne zdravstvene službe na primarni ravni, bistveno preveč omejil oziroma omejil do te mere, da ta ne ustreza več ustavnemu konceptu urejanja lokalnih zadev. </font><br>
<font size="4">	Njihova vloga pri urejanju mreže javne zdravstvene službe na primarni ravni je po mnenju MOL-a zgolj formalne oziroma administrativne narave.</font><br>
<font size="4">	Tole in ta Zakon o zdravstveni dejavnosti, strinjam se, da je ta zakon v določenih delih, vsaj kar se tiče iz vidika zdravnikov, gotovo tudi pomanjkljiv oziroma tudi v teh členih, ki jih izpostavljate</font><br>
<br>
<b><font size="4">7. TRAK: (ES) – 8.30</font></b><br>
<br>
<font size="4">	(nadaljevanje) ni najbolj optimalen in sama se tudi absolutno strinjam, da mora lokalna skupnost imeti določeno stopnjo suverenosti. Je pa res, da je treba tudi povedati, da ta ureditev po Zakonu o zdravstveni dejavnosti pa je pripravljena na podlagi Resolucije o nacionalnem planu zdravstvenega varstva v letih 2016-2025 skupaj Z družbo zdravja. </font><br>
<font size="4">	Že iz letnice vidite, da se nam bliža čas, ko bomo morali postaviti novo resolucijo in tam bo gotovo prostor za spremembe, hkrati pa nas tudi Covid-19 postavlja pred izzive, ki zlasti od zdravstva in tudi od sociale zahtevajo eno temeljito korenito zdravstveno reformo. </font><br>
<font size="4">Prepričana sem, da sedanja ureditev ne bo mogla obstati v tej obliki kot jo imamo sedaj, ker tudi pravzaprav na dolgi rok ni vzdržna. </font><br>
<font size="4">	V tej resoluciji so jasno predstavljena izhodišča. To se pravi predvsem za krepitev javnega zdravstva in javnih izvajalcev zdravstvene dejavnosti na vseh ravneh. Podelitev koncesije pa le v primerih, ko javni zdravstveni zavodi, ki so ustavljeni izključno z namenom izvajati javno zdravstveno služb, ki na določenih območjih ne morejo izvajati oziroma jo ne morejo izvajati v potrebnem obsegu. </font><br>
<font size="4">	Tako da glede na to Vlada meni, da zahteva za oceno ustavnosti tega drugega odstavka 42. člena, prvega odstavka 44. člena, drugega odstavka 44.a člena, potem 44.c, 44.f, 44.i, skratka ta določitev, da so navedena določila, mislimo, da niso protiustavna in to utemeljujejo predvsem z odgovornostjo države na področju zdravstvenega varstva. </font><br>
<font size="4">	Občine so po 5. členu Zakona o zdravstveni dejavnosti na primarni ravni pristojne za zagotavljanje mreže javne zdravstvene službe. Tukaj se gotovo postavi vprašanje kje je ta mreža, kako je postavljena, ali je postavljena. Vendar se v primerih, ko na določenih geografskih področjih ni mogoče zagotoviti opravljanja zdravstvene dejavnosti v obsegu kot je določen z mrežo javne zdravstvene službe le-ta zagotovi s koncesijo in tukaj res nastopi država, ki na podlagi drugega odstavka 5. člena Zakona o zdravstveni dejavnosti sodeluje pri zagotavljanju mreže javne zdravstvene službe na primarni ravni. Kot nosilec tega obveznega zdravstvenega zavarovanja pa v postopku koncesije sodeluje tudi Zavod za zdravstveno zavarovanje, ki financira zdravstvene programe na vseh ravneh, tudi na tej.</font><br>
<font size="4">	Toliko z moje strani. Hvala.</font><br>
<br>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa tudi vam. Ne vidim nobene želje za razpravo. Bi pa sama podala nekaj besed. </font><br>
<font size="4">	Kar se tiče te utemeljitve tako Zakonodajno-pravne službe in ministrstva gledam to na široko. Mislim, da to res ni protiustavno. Govorim protiustavno. Se pa strinjam s tem, da bi bilo treba razmišljati o tem res kaj je vedno pod marelo države in kaj lahko prepustimo tudi lokalnim skupnostim. Mislim, da je kolega Möderndorfer kar dobro načel nekatere probleme. In ko sem razmišljala o dilemi ali bo to res rešitev, ki bo nekako zajezila problem tega, da pa posamezne lokalne skupnosti bi to lahko izkoriščale. In potem kakšno varovalko vstaviti noter, da se to ne bo zgodilo. Sem pa vedno mnenja, da lokalne skupnosti ponavadi zelo dobro opravljajo s svojim denarjem. Zelo dobro in skoraj zagotovo vedo kam ga dajo. Pustimo, so izjeme. Ne moremo sedaj šteti. Imamo veliko občin. Tako da tudi sama mislim, da bo na dolgi rok oziroma ne na dolgi rok, upajmo, da čimprej prišlo do nekih resnih sprememb. </font><br>
<font size="4">	Me pa pri teh zadevah vedno znova čudi. Poglejte, govorimo v bistvu o zakonu, na katerega je zahteva za oceno ustavnosti prišla že junija 2018. Zahteva. Se pravi, Ustavno sodišče nam je pač dalo šele dve leti po tem, da podamo svojo odločitev in kdaj bo to prišlo, kot ste rekla, državna sekretarka, bo že prej nova resolucija itd. Tudi to </font><br>
<br>
<b><font size="4">8. TRAK: (ES) – 8.35</font></b><br>
<br>
<font size="4">	(nadaljevanje) so eni elementi, o katerih se bomo mogli pogovarjati, ker pač nekatere stvari v državi predolgo trajajo, pa neglede na to kako se strinjamo. Ali smo za to oziroma ali podpiramo to, da je ustavno sporno, ali podpiramo to, da ni ustavno sporno, ampak kot rečeno, sama menim, da sama ustavna spornost tukaj po moje ta zakon ni deležen na tej točki. Ampak je pa nek problem rešitve, ki zagotovo ima dve plati. Ima dve plati in se bomo mogli pač o tem tudi pogovarjati. To je pač moje mnenje in upam, da čimprej pridemo do boljših rešitev in da tudi izkažemo kot država ali pa mi kot predstavniki zakonodajno službo na večih različnih področjih večjo zaupanje našim lokalnim skupnostim, da to ni samo na besedah, ampak da je tudi na dejanjih.</font><br>
<font size="4">	Toliko iz moje strani. </font><br>
<font size="4">	Še kdo želi besedo? Izvolite, kolega Cigler.</font><br>
<br>
<b><font size="4">	ŽELJKO CIGLER (PS Levica):</font></b><font size="4"> Hvala lepa. Spoštovani!</font><br>
<font size="4">	Mislim, da je Zakonodajno-pravna služba prej jasno povedala okvirje, v katerih se gibljemo in v Levici se s tem mnenjem strinjamo. 	Rad bi pa rekel tole. Tisto, kar kolega Möderndorfer izpostavlja kot omejenost in tudi Ljubljana, kjer naj bi bila omejena izvirnost pristojnost občin na področju primarnega zdravstva, mislim, da je ključni problem v tem, ne samo na večje bogate občine in vseh ostalih občin po Sloveniji, ker precejšnje število odročnejših občin, kjer preprosto zdravnikov nimajo oziroma imajo težji pristop do primarnega zdravstvenega varstva. Problem je pomanjkanje zdravnikov. Odločno pomanjkanje zdravnikov na primarnem nivoju in to večkrat v Državnem zboru govorimo in tudi na tem odboru. Žal konkretni koraki se pa ne naredijo. Da moramo vzpostaviti sistem, da se bo bistveno bolj napolnila mreža na primarnem zdravstvu kar se zdravnikov tiče, da bodo ti ustrezno nagrajeni, da bodo zainteresirani opravljati dejavnost družinskih zdravnikov. Tega se mi ne lotimo. Zato je treba zagotoviti več denarja za zdravstvo in tudi zdravnike na primarnem nivoju bolje plačati. Kolikokrat smo mi že zdaj zadnje mesece povedali zlasti kar se sedaj ukvarjamo s problemom Covid-19 in ta je nam najbolj razgalil, da je zdravnikov na primarnem nivoju premalo oziroma da so v tem trenutku nedostopni. Da kot dežurni zdravniki praktično funkcionirajo po občinah urgence. In je problem. To je bistveni problem. </font><br>
<font size="4">	Dejstvo je, da neka mreža po državi mora biti zagotovljena in za dostop univerzalnega solidarnostno financiranega zdravstva in da tisti, ki to financira, ključno to ne bodo občine financirale, dobro mogoče si to Ljubljana lahko privošči, pa ne vem, če še kaj drugih občin več, ki bi lahko svoja lastna sredstva dala za osebnega zdravnika, ampak to ne sme biti, ampak mora biti financirano iz državnega proračuna, tisti, ki pa to financira pa je Zavod za zdravstveno zavarovanje in ta mora imeti besedo zraven. </font><br>
<font size="4">	Tudi ni res, da kar se tiče zdravstvenih domov. To je zdravstvo na primarnem nivoju. Občina nima ničesar zraven. Ni res. Praktično ima občina večino. V Svetu zavoda so nastavljeni predstavniki občine. Pa če gledam v svoji občini, od 8 članov v Svetu javnega zdravstvenega doma jih ima mestna občina 4, 1 imajo še okoliške občine, ki so pridružene našemu zdravstvenem domu, 2 imata izvajalca – zdravnik oziroma zdravstveni delavec imata 2 člana in 1 uporabniki. Občina tu absolutno odloča. Občina tudi daje soglasje k imenovanju direktorja in praktično občina o tem odloča. Praktično odloča po številu članov z glasovi. Tako je to urejeno. Če kdo misli, da je to drugače, si naj gre pogledati kako te stvari tečejo. Občina je tudi odgovorna, da potem sanira izgube, v kolikor do njih prihaja oziroma razpolaga s presežki. Žal. Če rečem, da razpolaga s presežki zdravstvenega doma na nivoju občine to ni v redu, zlasti takrat, če se zdravstvo na primarnem nivoju denar iz tega naslova ven vzame za druge potrebe. To ni v redu.</font><br>
<font size="4">	Osebno v Levici ocenjujemo in se strinjamo z pravilnostjo mnenja Zakonodajno-pravne službe. Hvala lepa.</font><br>
<br>
<b><font size="4">9. TRAK: (ES) – 9.40</font></b>
<p>
</p><p><font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Razprava? Jaz pa imam repliko. Samo toliko, da se razumemo. Če ste menili, jaz sem govorila na splošno o tem, da je marsikaj pač večkrat potrebno zaupati občinam, ne da občine nimajo nobene vloge, ampak na koncu je pomemben denar. Ne samo predstavniki v Svetu. Malha je tista, ki bo pomagala kako stvar razrešiti. Je pa res, da moramo biti tukaj res fer. Nekateri se ne ukvarjamo samo zadnje mesece o tem, da je pomanjkanje zdravnikov, ampak že dlje časa. Dlje časa je v Sloveniji ta težava in zagotovo bomo morali najti ustrezne rešitve, nekatere ste tudi vi povedali, ne da se jih pa v treh mesecih rešiti. Žal jih klonirati ne moremo. Jih je treba pač pomagati, da jih bo več v tem poklicu, predvsem pa, da bodo ostajali v Sloveniji. </font>
</p><p><font size="4">	Sedaj pa ima besedo… Lahko dam predstavnici Vlade besedo, ker je bil kolega Möderndorfer prej prijavljen. Vam je odstopil. Izvolite.</font>
</p><p>
</p><p><font size="4">	</font><b><font size="4">DR. TINA BREGANT:</font></b><font size="4"> Najlepša hvala. V bistvu sem zelo vesela, da se tukaj strinjamo, da dejansko imamo v zdravstvu problem. Študije, mislim, leta kar tečejo od takrat, ko so študije narejene. In študija iz leta 2013 je bila narejena v 31 državah v Evropi, je pokazala, da Slovenija sodi med države z dobro razvitim in tudi dostopnim primarnim zdravstvenim varstvom, je pa res, da smo pa slabši pri zagotavljanju kontinuitete in celovitosti obravnave. In ta razdrobljenost sistema in tudi sodelovanje med različnimi ravnmi, pa izvajalci, pa tudi profili, to sigurno v Sloveniji predstavlja en tak velik izziv.</font>
</p><p><font size="4">	Tukaj bi bilo sigurno treba pristopiti  k eni bolj sistematični ureditvi, s čimer nas pa tudi zavezuje tista direktiva Evropskega parlamenta in Sveta o uveljavljanju pravic pacientov. </font>
</p><p><font size="4">	Tudi vsi vemo, da ta analiza zdravstvenega sistema izvedena skupaj z Svetovno zdravstveno organizacijo, je pokazala, da nam manjkajo določeni mehanizmi. Recimo, spodbude za doseganje večje učinkovitosti in kakovosti. Modeli plačevanja zdravstvenih storitev, ti so absolutno nujni. Treba je narediti eno prenovo sistema in zagotavljati finančno stabilnost sistema zdravstvenega varstva. Kako to narediti, še posebej, ker se sistem zdravstvenega varstva v Sloveniji financira pretežno iz prispevkov obveznega zdravstvenega zavarovanja. Nedorečene so vloge in odgovornosti javne mreže izvajalcev in tudi povezovanje med njimi. Tukaj je potem še podpora informacijskih tehnologij in integracije zdravstvene oskrbe. To so ključne stvari.</font>
</p><p><font size="4">	In tako kot so že rekli kolegi pred menoj. Covid-19 je dejansko to razgalil v vsej svoji brutalnosti. In tudi to, kar je bilo izpostavljeno, zdravniki dejansko delajo skoraj kakor, da so ves čas v tej dežurni službi in to je izjemno slabo. To je izjemno slabo za zdravnike in tudi za paciente, čeprav ima mogoče pacient občutek, da dobi urgentno obravnavo, ampak v resnici je na dolgi rok to slabše kot če bi imel kontinuirano obravnavo pri družinskem zdravniku. </font>
</p><p><font size="4">	Kar se tiče zdravnikov. Resnično se strinjam. Tukaj bomo morali nekaj narediti. Mene resnično, tudi srce me boli, ko vidim kako pravzaprav sposobni, pametni srednješolci, gimnazijci, se odločajo za druge poklice. K sreči jih imamo še vedno veliko, ki se želijo pomagati. Gredo na področje zdravstva. Tudi sami odličnjaki praviloma, ampak mi rabimo dejansko več zdravstvenega kadra.</font>
</p><p><font size="4">	V letu 2012 smo imeli v Sloveniji 2,5 zdravnika na 1000 prebivalcev, povprečje EU 28 je takrat znašalo 3,4 zdravnika. Recimo, sester pa smo takrat imeli 8,2, medtem ko je bilo povprečje EU 28 pa 8,0, pri čemer so bile upoštevane tako medicinske sestre z visoko kot </font>
</p><p>
</p><p><b><font size="4">10. TRAK: (ES) – 9.45</font></b>
</p><p>
</p><p><font size="4">	(nadaljevanje) tiste z višjo in srednjo izobrazbo. Tudi število farmacevtov je bilo v državah EU v povprečju 0,75 v Sloveniji pa 0,56, pri čemer pa so bili res upoštevani samo tisti farmacevti, ki delajo na področju zdravstva.</font>
</p><p><font size="4">	Če mi vemo, da imamo toliko premalo zdravnikov na 1000 prebivalcev, pri čemer so zdravniki razpršeni, imamo specialiste na sekundarni in terciarni ravni, potem imamo pa družinske zdravnike, ki so v resnici za dostopnost in tista primarna točka vstopa pacienta v sistem. To je v bistvu ključno. Tukaj jih imamo pa res premalo, pri čemer pa moramo vedeti, da Slovenci zdravnika obiščemo enako pogosto kot Nizozemci. In to je približno šest krat letno. </font>
</p><p><font size="4">	Tukaj mislim, da je dejansko potrebno podpreti družinske zdravnike, pa ne zato, da bi izkazovali podporo recimo zdravniški stroki, ampak predvsem zaradi naših pacientov. Naši bolniki morajo imeti dostopne družinske zdravnike in družinski zdravniki so v resnici tisti temelj zdravstvene obravnave. In če se ta temelj začne rušiti, se ne poruši takoj sekundar in terciar, ampak čez nekaj časa se tudi ta dva začneta rušiti, ker je primar primar z razlogom. </font>
</p><p><font size="4">	Hvala.</font>
</p><p>
</p><p><font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa. Kolega Jani Möderndorfer, izvolite.</font>
</p><p>
</p><p><font size="4">	</font><b><font size="4">JANI (JANKO) MÖDERNDORFER (PS LMŠ):</font></b><font size="4"> Če sem iskren, bom rekel, da smo malo zašli v potrebe primanjkljaja na zdravstvenem področju. Seveda se strinjam, to je problem. Ampak ravno zato, ker se je ta tema odprla, bom še enkrat poudaril kje pa sam vidim to vzročno povezavo z materijo, ki jo danes obravnavamo. </font>
</p><p><font size="4">	Konkretno v Ljubljani primanjkuje 8 ginekologov na primarni ravni, primanjkuje 14 zdravnikov družinske prakse, primanjkuje na patronaži 8 programov, primanjkuje – sedaj bi lahko vse našteval kaj primanjkuje. Sedaj pa vzorčna povezava s tem, kar mi danes govorimo. Če bi bila lokalna skupnost tako samovoljna, bi že danes za vse to razpisala koncesije. Pa jih ne. Zakaj jih ne? Ker jih ne more. Ker nima prostih programov. Ali me razumete? O tem govorim zakaj je ta nesmisel soglasja Ministrstva za zdravje. Saj sploh ne more tega narediti. Ne rabi nobenega Ministrstva za zdravje kot soglasodajalca, zaradi tega ker preprosto ni programov. </font>
</p><p><font size="4">	Do programov se pride samo na dva načina. Ali da v zdravstvenem domu pač preprosto en program vzameš in ga daš na koncesijo, se pravi, da bi se moral zdravstveni dom temu odpovedati. Halo. In pa drugi način je, da dodatna sredstva zagotovi zdravstvena blagajna za nov program. </font>
</p><p><font size="4">	Veste, dostikrat se je dogajalo, sam sem delal na tem področju, da so prišli k meni zdravniki in rekli, da bi imeli radi koncesijo. Rekel sem: Zakaj pa? In mi razložijo, da ne grem v podrobnosti in na koncu rečem, veste, saj ni problem v meni, tudi če bi jo vam hotel dati, vi morate dobiti sredstva na zdravstveni blagajni. Potem so mi pa rekli, da so tam bili in so jim rekli, da denar je, samo vi morate narediti koncesijo. Tako po domačinsko so si to razlagali. Seveda sem takoj klical direktorja zdravstvene blagajne in sem rekel: Halo, kaj pa ti razlagaš in daješ neke lažne upe zdravnikom, da denar je. Ja, saj veš, so bili tukaj in težijo in sem pač moral nekaj reči. </font>
</p><p><font size="4">	Skratka, hočem povedati, varovalke so in so zelo jasne. In to je tudi to, kar ste vi sama predsednica povedala, v denarju. Če denar je ok, če denarja ni, potem ni. </font>
</p><p><font size="4">	Ampak še enkrat. Podelitev koncesije ni samo podelitev prostega programa, ampak je predvsem določitev in tukaj je ta suverenost lokalne skupnosti. Določitev kraja, kjer se bo to odvijalo, se pravi tudi teritorij, območje. Ljubljana je strašno velika. Mi bi danes rabili v Sostrem enega, mi bi rabili na Rudniku enega. Ne vse v Centru. Vprašajte zdravnike. Vsi bi radi delali v Centru zaradi tega, ker so najboljše povezave, pa misleč, da je to </font>
</p><p>
</p><p><b><font size="4">11. TRAK: (ES) – 9.50</font></b>
</p><p>
</p><p><font size="4">	(nadaljevanje) največja fluktuacija in tam se bo vse zgrnilo in vse ima pri roki, če bi temu tako rekel. Iz logističnega vidika. Recimo, laboratorije in vse ostalo kar bo potem kasneje potreboval za opravljanje svoje prakse. Potem je določitev urnika. In kar je še najbolj pomembno, to kar zelo malo ljudi ve. Program mora biti 100 %, ne pa 30, 40, 50 %, tako kot jih je marsikdo imel. Zakaj? Zaradi tega, ker je potem tu zelo veliko mehanacij, če je samo 30, 40 %. Vam povem kot koncident. Tisti zdravnik, ki je imel 30 % koncesije, nikoli nisem vedel kdaj dela zasebno in kdaj dela javno. Zato ker kadarkoli sem prišel je rekel delam zasebno in takrat sem moral dvigniti roke in se obrniti in iti stran. Ali me razumete? To je problem. To pač preprosto ne gre. In to so problemi, s katerimi pa jih ta zakon pri podeljevanju koncesij sploh ne vidi. Zato govorim o tem nepotrebnem soglasodajalstvu, ki bi ga moralo ministrstvo dajati. </font>
</p><p><font size="4">	Mi smo za vse te probleme vedeli že skozi. Tisti, ki me poznate in ste malo dlje časa z menoj v Državnem zboru veste, da smo te teme odpirali že milijonkrat in jih bomo še milijonkrat. Ampak problem pa je nekje drugje. Ko bomo spreminjali Zakon o zdravstveni dejavnosti se bojim, da bo vse problem samo v številu zdravnikov. Ne toliko o zasebnem in javnem, ampak samo v številu zdravnikov. Sam vam že danes povem, katerikoli družinski zdravnik pride v Ljubljano, dobi takoj službo ali v zdravstvenem domu ali pa koncesijo. Takoj, če se je le pripravljen s svojo družino preseliti v Ljubljano in živeti tukaj. To je problem. Lepo je deliti koncesije, če veš komu jo deliš, ampak ta hip je niti nikomur nimaš podeliti. </font>
</p><p>
</p><p><font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Mi moramo zaključiti. Ob 9.00 uri je seja drugega odbora. Sedaj pa ali nadaljujemo naslednjič, razen če boste v minutki res. Ne da vam jemljem besedo, ampak samo toliko bi povedala. Kar izvolite.</font>
</p><p>
</p><p><font size="4">	</font><b><font size="4">ŽELJKO CIGLER (PS Levica):</font></b><font size="4"> Hvala lepa, predsedujoča. Samo to bi rekel. Vse parlamentarne stranke smo dobile vabilo Katedre za družinsko medicino iz ljubljanske medicinske fakultete in mariborske medicinske fakultete, Združenja zdravstvenih zavodov in tudi Zdravniške zbornice. Dajmo spregovoriti in se konkretno pogovoriti o nivoju in problemih na primarnem nivoju zdravstva, ki je ključno. In vse to, kar je sedaj gospod Möderndorfer govoril, drži. Ampak dejstvo pa je, da če bomo želeli širiti javno mrežo s koncesionarji ali zdravniki v javnem zdravstvenem sistemu, rabimo več denarja. In tudi zato je bilo že ne vem kolikokrat s strani zlasti moje stranke izpostavljeno, da rabimo dodatno proračunsko financiranje zdravstvenega varstva ali v Sloveniji ali na kak drug način zbrati potrebnih dodatnih več sredstev, celo 2 % BDP-ja, za potrebe zdravstvenega varstva. </font>
</p><p><font size="4">	Predsednica, dajmo zorganizirati ta sestanek s primarnim nivojem zdravstva. Boste videli, bo lažje govorjeno. Hvala.</font>
</p><p>
</p><p><font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa tudi vam. Lahko vam povem, da sem se sama enega teh sestankov že udeležila kot predsednica odbora in tudi ministri in tudi predstavniki političnih strank so bili tam. Tako da en tovrstni pogovor je že bil. Se pa strinjam absolutno, da pogovorov nikoli ni dovolj. </font>
</p><p><font size="4">	Ker ni več razpravljavcev, ugotavljam, da je razprava zaključena. Moramo pa še opraviti glasovanje o sklepu. In sicer predlog je naslednji: »Odbor za zdravstvo podpira mnenje Zakonodajno-pravne službe z dne 13. 10. 2020 ter ji predlaga, da pripravi odgovor Ustavnemu sodišču Republike Slovenije.«</font>
</p><p><font size="4">	Začenjam glasovanje. Glasovanje poteka. Zaključujem glasovanje. </font>
</p><p><font size="4">	Kdo je za? (7 članov.) Je kdo proti? (3 članov.)</font>
</p><p><br>
<b><font size="4">12. TRAK: (ES) – 8.55</font></b><br>
<br>
<b><font size="4">	</font></b><font size="4">(nadaljevanje) Ugotavljam, da je mnenje sprejeto.</font><br>
<font size="4">	Preden zaključim samo en stavek. Dajmo se dogovoriti, da bi v roku enega tedna, kdor pač želi, predlagali, tako kot je predlagal kolega Cigler s kom na primer ali pa kakšno skupino strokovnjakov in vseh ostalih bi povabili na kakšno od sej. Pa tudi, sicer je sedaj Covid-19 v razsegu in ne vem kako je to možno, ampak tudi kaj bi obiskali. Predlagam, da naredimo en sklop in bomo potem videli glede na možnost kam lahko gremo. Tako da nekje v enem tednu, če mi na email sporočite. </font><br>
<font size="4">	S tem zaključujem točko dnevnega reda in 43. nujno sejo Odbora za zdravstvo. Želim vam lep in uspešen dan. Ostanimo zdravi.</font><br>
<br>
<b><font size="4">Seja je bila končana 23. oktobra 2020 ob 8.55.</font></b></p>