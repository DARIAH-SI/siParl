<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b><br>
<b><font size="4">58. nujna seja</font></b><br>
<br>
<b><font size="4">(28. september 2021)</font></b><br>
</p></div><br>
<b><font size="4">Sejo je vodila Eva Irgl, predsednica Odbora za delo, družino, socialne zadeve in invalide.</font></b><br>
<b><font size="4">Seja se je začela ob 14.01 uri.</font></b><br>
<br>
<b><font size="4">	PREDSEDNICA EVA IRGL: </font></b><font size="4">Dober dan, lepo pozdravljeni! Seveda najprej članice in člani Odbora za delo, družino, socialne zadeve in invalide. Lepo pozdravljam tudi vabljene na današnjo sejo.</font><br>
<font size="4">	Začenjam 58. nujno sejo Odbora. Obveščam vas, da na seji kot nadomestne članice in člani Odbora s pooblastili sodelujejo: namesto gospoda Primoža Siterja je z nami dr. Matej Tašner Vatovec.</font><br>
<font size="4">	S sklicem seje ste prejeli naslednji dnevni red; in sicer imamo dve točki dnevnega reda:</font><br>
<font size="4">1.	točka: Postopek za oceno ustavnosti 135. in 138. člena Zakona o zakonski zvezi in družinskih razmerjih, prvega odstavka 213. člena in 223. člena Družinskega zakonika in prvega stavka tretjega odstavka 2. člena Zakona o partnerski zvezi.</font><br>
<font size="4">	2. točka: Predlog zakona o dopolnitvah Zakona o pokojninskem in invalidskem zavarovanju – druga obravnava. </font><br>
<font size="4">	</font><font size="4">Ker v poslovniškem roku nisem prejela predlogov v zvezi z dnevnim redom, ugotavljam, da je določen takšen dnevni red kot ste ga prejeli s sklicem seje Odbora. </font><br>
<br>
<font size="4">	Sedaj prehajamo na </font><b><font size="4">1. TOČKO DNEVNEGA REDA – POSTOPEK ZA OCENO USTAVNOSTI 135. IN 138. ČLENA ZAKONA O ZAKONSKI ZVEZI IN DRUŽINSKIH RAZMERJIH, PRVEGA ODSTAVKA 213. ČLENA IN 223. ČLENA DRUŽINSKEGA ZAKONIKA IN PRVEGA STAVKA TRETJEGA ODSTAVKA 2. ČLENA ZAKONA O PARTNERSKI ZVEZI.</font></b><font size="4"> Gradivo je objavljeno v sistemu UDIS. Članice in člani Odbora ste ga prejeli. Prav tako ste prejeli tudi mnenje Vlade in mnenje Zakonodajno-pravne službe, ki je objavljeno na spletnih straneh Državnega zbora. Omenjeno točko bomo obravnavali na podlagi 265. člena Poslovnika Državnega zbora. Na sejo sem vabila Zakonodajno-pravno službo in pa Ministrstvo za delo, družino, socialne zadeve in enake možnosti. Z nami je gospa državna sekretarka Mateja Ribič.</font><br>
<font size="4">	Ustavno sodišče nam je torej posredovalo navedeno ustavno pritožbo. S pridobitvijo obeh mnenj – Zakonodajno-pravne službe in Vlade – pa so bili izpolnjeni poslovniški pogoji, da lahko to točko obravnavamo na seji Odbora. </font><br>
<font size="4">	In sedaj sprašujem ali želi besedo predstavnica Zakonodajno-pravne službe? Gospa Barbara Gerečnik, izvolite. Beseda je vaša.</font><br>
<br>
<font size="4">	</font><b><font size="4">BARBARA GEREČNIK:</font></b><font size="4"> Hvala za besedo.</font><br>
<font size="4">	Ustavno sodišče je na podlagi vložene ustavne pritožbe po uradni dolžnosti začelo postopek za presojo ustavnosti ureditve, ki ni dopuščala oziroma še vedno ne dopušča, da bi lahko partnerja v registrirani istospolni partnerski skupnosti po prej veljavnem zakonu o registraciji istospolne partnerske skupnosti oziroma partnerja partnerske zveze po veljavnem Zakonu o partnerski zvezi skupaj posvojila otroka. </font><br>
<font size="4">	Zastavlja se zlasti vprašanje ali takšna ureditev pomeni prepovedano diskriminacijo na podlagi osebnih okoliščin z vidika prvega odstavka 14. člena Ustave. </font><br>
<br>
<b><font size="4">2. TRAK: (ES) – 14.05</font></b><br>
<br>
<font size="4">	(nadaljevanje) V Zakonodajno-pravni službi smo pripravili odgovor Državnega zbora kot nasprotnega udeleženca v postopku za oceno ustavnosti izpodbijanja ureditve. V predlogu odgovora podrobneje navajamo argumente zakaj je po mnenju Državnega zbora izpodbijana ureditev skladna z Ustavo, ki jih bom na kratko predstavila v nadaljevanju. </font><br>
<font size="4">	Nosilci človekovih pravic iz 56. člena Ustave na podlagi katerega otroci uživajo posebno varstvo in skrb so otroci. Zakonodajalcu pa je pri normativnem urejanju institutov, ki so namenjeni posebnemu varstvu otrok in med katere sodi tudi posvojitev, dano široko polje proste presoje, pri čemer je pri vprašanjih, ki se nanašajo na otroka, vedno vodila njegova korist. Pri razmerju, ki izhaja iz posvojitve, je pomembno, da otrokove koristi prevladajo nad koristmi staršev, saj posvojitev že po naravi stvari ni pravica osebe, ki želi postati posvojitelj. </font><br>
<font size="4">	Tudi Evropsko sodišče za človekove pravice je v svoji praksi zavzelo stališče, da varstvo po 8. členu Evropske konvencije o varstvu človekovih pravic in temeljnih svoboščin, po kateri ima vsako pravico do spoštovanja njegovega zasebnega in družinskega življenja, predpostavlja obstoj družine in ne zagotavlja varstva želje po njenem osnovanju. V zadevi Frete proti Franciji pa je izrecno izpostavilo, da 8. člen EKČP ne varuje pravice do posvojitve in da je posvojitev namenjena zagotavljanju družine otroku in ne otroka družini. </font><br>
<font size="4">	Čeprav spolna usmerjenost nedvoumno pomeni osebno okoliščino na podlagi katere diskriminacija pri zagotavljanju človekovih pravic ni ustavno dopustna, pa navedeno dejstvo v obravnavanem primeru ni odločilno za presojo neustavnosti izpodbijane zakonske ureditve. Pravica do posvojitve namreč ni  ustavna pravica potencialnih posvojiteljev, temveč gre za ustavno pravico otrok, da jim država v  skladu z njihovo koristjo zagotavlja posebno varstvo, zlasti v primeru ko starši zanje ne skrbijo, nimajo staršev ali so brez ustrezne družinske oskrbe. </font><br>
<font size="4">	Navedenim ustavnim izhodiščem v celoti sledi tudi normativna ureditev posvojitve, zato Državni zbor ocenjuje, da izpodbijana ureditev ni v neskladju z Ustavo. </font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala tudi vam. </font><br>
<font size="4">	Sedaj pa dajem besedo državni sekretarki na Ministrstvu za delo, družino, socialne zadeve in enake možnosti gospe Mateji Ribič. Izvolite.</font><br>
<br>
<font size="4">	</font><b><font size="4">MATEJA RIBIČ:</font></b><font size="4"> Hvala za besedo, predsednica.</font><br>
<font size="4">	Spoštovane poslanke, spoštovani poslanci in ostali prisotni!</font><br>
<font size="4">	Današnja točka je namenjena obravnavi mnenja Vlade Republike Slovenije o sklepu za začetek postopka za oceno ustavnosti 135. in 138. člena Zakona o zakonski zvezi in družinskih razmerjih, prvega odstavka 213. člena in 223. člena Družinskega zakonika in prvega stavka tretjega odstavka 2. člena Zakona o partnerski zvezi.</font><br>
<font size="4">	Vlada Republike Slovenije je od Državnega zbora v mnenje prejela sklep Ustavnega sodišča Republike Slovenije, da se začne postopek za oceno ustavnosti navedenih določb zakonov. </font><br>
<font size="4">	Vlada je mnenja, da ustrezno različno obravnavanje različnih oblik življenjskih skupnosti ni protiustavno in ni v nasprotju s katerokoli mednarodno pogodbo ali sodbo Evropskega sodišča za človekove pravice, v kolikor istospolnim skupnostim država prizna vse tiste pravice, ki gredo dvema osebama iz naslova pravice do združevanja in skupnega bivanja.</font><br>
<font size="4">	Slovenska zakonodaja to istospolnim parom že priznava v Zakonu o partnerski zvezi, razen v delu, ki se nanaša na postopke umetne oploditve in na posvojitve otrok. Opredelitev zakonske zveze kot zveze dveh ali celo več oseb ne glede na spol, bi pomenilo odvzem posebnega statusa, ki ga v naši družbi in pravnem redu sedaj uživa zveza ženske in moškega, ki ji država priznava pomen zasnovanja družine.</font><br>
<font size="4">	Z novim Zakonom o partnerski zvezi je prišlo do izenačitve pravnih posledic med partnerjema s pravnimi posledicami kot jih zakon predvideva med osebama v skupnosti dveh oseb različnega spola. </font><br>
<font size="4">	Družinski zakonik v zvezi z ureditvijo zakonske zveze v uvodnih določbah med drugim določa, da je pomen zakonske zveze v zasnovanju družine in ravno v zasnovanja družine je glavna razlika med zakonsko zvezo moža in žene ter partnersko zvezo dveh oseb istega spola. Spočetje otroka v sami skupnosti je možno le v skupnosti moškega in ženske. In zato je tudi v tem pogledu utemeljeno in ni diskriminatorno različno obravnavanje zakonske zveze in partnerske zveze, ki te okoliščine sama v sebi nima. </font><br>
<font size="4">	Na podlagi navedenega Vlada Republike Slovenije ugotavlja, da je razlikovanje raznospolnih in istospolnih življenjskih skupnosti stvarno upravičeno in </font><br>
<br>
<b><font size="4">3. TRAK: (ES) – 14.10</font></b><br>
<br>
<font size="4">	(nadaljevanje) ne le ustavno dopustno, ampak tudi potrebno, hkrati pa dopustno z vidika človekovih pravic, ki jih priznava praksa Evropskega sodišča za človekove pravice in Ustava Republike Slovenije. </font><br>
<font size="4">	Z institutom posvojitve kot posebne oblike varstva otrok se uresničuje ustavno zagotovljeno posebno varstvo in skrb otrok iz 56. člena Ustave Republike Slovenije. Celotna ureditev postopka posvojitve v Družinskem zakoniku je naravnana na varstvo koristi otroka na več nivojih, in sicer v okviru ugotavljanja izpolnjevanja formalnih pogojev na strani prijavitelja ter na strani otroka, pri ugotavljanju primernosti prijavitelja, pri podajanju predloga na sodišče ter tudi v samem sodnem postopku. </font><br>
<font size="4">	Glede na pravno ureditev posebnega varstva otrok v okviru instituta posvojitve ni mogoče zatrjevati, da je posvojitev pravica posameznika, ki želi posvojiti otroka, temveč je izključno pravica otroka, ki potrebuje tovrstno obliko posebnega varstva. Ker posvojitev ni pravica odraslih oseb, tudi odrasle osebe ne morejo biti diskriminirane pri izvrševanju te pravice. </font><br>
<font size="4">	V skladu z določbami 2. in 3. člena Zakona o partnerski zvezi se pravne posledice sklenjene partnerske zveze ne izenačujejo s pravnimi posledicami zakonske zveze iz določbe 213. člena Družinskega zakonika. In enako velja za pravne posledice nesklenjene partnerske zveze. Tovrstna ureditev tako ne posega v pravico postati posvojitelj, pač pa posega v možnost obeh v partnerski zvezi ali v nesklenjeni partnerski zvezi do skupne posvojitve otroka. Enako velja tudi za možnost dostopa do postopkov oploditve z biomedicinsko pomočjo. Zakon o zdravljenju neplodnosti in postopkih oploditve z biomedicinsko pomočjo glede pogojev življenjske skupnosti upravičencem določa moškega in žensko, ki živita v medsebojni zakonski zvezi ali zunaj zakonske skupnosti. </font><br>
<font size="4">	Obravnavana ureditev posega v možnost para imeti družino, vendar iz ustavnih konvencijskih in zakonskih določb ne izhaja tovrstna pravica posameznika, pač pa zaveza države k varovanju družine in posameznikove pravice do spoštovanja zasebnega in družinskega življenja, ki pa je izpodbijane določbe zakonov ne kršijo.</font><br>
<font size="4">	Vlada Republike Slovenije glede na navedeno meni, da določbe 135. in 138. člena Zakona o zakonski zvezi in družinskih razmerjih, prvega odstavka 213. člena in 223. člena Družinskega zakonika in prvega stavka tretjega odstavka 2. člena Zakona o partnerski zvezi niso v nasprotju z Ustavo Republike Slovenije. </font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA EVA IRGL: </font></b><font size="4">Najlepša hvala tudi vam za to dodatno obrazložitev.</font><br>
<font size="4">	Sedaj pa odpiram razpravo poslank in poslancev, v kolikor želi kdo razpravljati, in sicer o naslednjem predlogu mnenja: »Odbor za delo, družino, socialne zadeve in invalide se strinja z mnenjem Zakonodajno-pravne službe z dne 17. 9. 2021 ter Zakonodajno-pravni službi predlaga, da v skladu z 266. členom Poslovnika Državnega zbora pripravi odgovor Ustavnemu sodišču.«</font><br>
<font size="4">	Sedaj sprašujem ali želi kdo razpravljati k tej točki dnevnega reda. Gospod Tašner Vatovec, izvolite.</font><br>
<br>
<font size="4">	</font><b><font size="4">DR. MATEJ TAŠNER VATOVEC (PS Levica): </font></b><font size="4">Mogoče tudi kot obrazložitev glasovanja.</font><br>
<font size="4">	V Levici se ne strinjamo s tem mnenjem Zakonodajno-pravne službe iz več vidikov. Prvi je argumentacijski, tudi podoben tistemu, kar je povedala predstavnica Vlade. Tu v mnenju ZPS na strani 3 je eno jedro tega argumenta zakaj trenutna ureditev ustrezna. In piše, da je ureditev takšna kot je bila zdaj sprejeta, bila sprejeta z nekim konkretnim razlogom. In to je, da pride otrok s posvojitvijo v družinsko okolje v katerem mu bosta zelo verjetno tako posvojiteljica kot posvojitelj zagotavljala odraščanje v vzdušju sreče, ljubezni in razumevanja. To je tudi preambula Konvencije o otrokovih pravicah itd. Problem tega argumenta je, da s tem v bistvu zanika možnost istospolnega para oziroma zanika istospolnemu paru možnost nudenja sreče, ljubezni in razumevanja. To je ekstremno nazadnjaško stališče, ki prepozna možnost nekega takega ustreznega družinskega okolja zgolj v heteroseksualnem paru. </font><br>
<br>
<b><font size="4">4. TRAK: (ES) – 14:15</font></b><br>
<br>
<b><font size="4">	</font></b><font size="4">(nadaljevanje) Če se obrnete nazaj na pretekli vikend, v Švici so imeli referendum na ravno to določeno temo in tam več kot polovica Švicarjev, ki je šla glasovati na referendum pač sprejela takšno odločitev. Se pravi v Švici bodo sedaj možne posvojitve s strani istospolnih parov. </font><br>
<font size="4">	Seveda je to pravica otroka, da dobi družino, da pač živi v nekem ustreznem okolju, ampak diskriminatorno v tej ureditvi je to, da se takšno možnost nudenja takšnega okolja, se pravi ljubezni, sreče in varnosti odreka enemu delu populacije. In to je nekaj, kar je v nasprotju z osnovnim načelom človekovih pravic in v nasprotju z enakopravnostjo. </font><br>
<font size="4">	Mislim, da je zelo jasno, da trenutna ureditev v Sloveniji, ko imamo tudi že simbolno dve skupini ljudi, skupino ljudi, ki lahko sklene zakonsko zvezo in skupino ljudi, ki lahko samo sklene partnersko zvezo, je že problematična in zelo verjetno protiustavna, zato prihaja tudi veliko število zahtev po ustavnih presojah glede tega vprašanja na Ustavno sodišče. To je vprašanje koliko daleč smo prišli v razvoju. Nekje proti koncu sedemdesetih in osemdesetih so v Južni Afriki recimo še vedno utemeljevali znanstveno manjvrednost temnopoltih, zato da bi opravičevali Aparthajd. Moramo razumeti, da se stvari premikajo naprej, da se razvijamo in da je potrebno tudi razumeti družbeno realnost, v kateri trenutno živimo. Mislim, da je dober del razvitega sveta pokazal, da je enakopravnost med raznospolnimi in istospolnimi pari nekaj kar je popolnoma vsakdanje, ne samo pač sprejemljivo oziroma v smislu, da se to dopušča, ampak so polnopravno integrirani v družbo in družbene procese. </font><br>
<font size="4">	Tako da vztrajati na stališču, da samo moški in ženska lahko nudita ustrezno okolje za vzgajanje otroka, je pač enostavno nekoliko nazadnjaško. Tako da iz tega vidika mislim, da bi kot zakonodajalci morali zavrniti ta predlog mnenja Zakonodajno-pravne službe. Naša naloga je tudi ta, da bi odpravili te neustavnosti in to razlikovanje med različnimi oblikami parov in da je treba to tudi čimprej narediti. Dajmo vsaj pustiti Ustavnemu sodišču, da se o tem odloča. </font><br>
<font size="4">	V Levici bomo absolutno proti temu mnenju in naj Ustavno sodišče z dvema različnima mnenjema, se pravi vladnem in državnozborskim, odloča kaj je bolj prav oziroma kaj je ustreznejši vidik. </font><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Ker nimam več prijavljenih k razpravi, razpravo zaključujem in dajem na glasovanje torej predlog mnenja, ki sem ga prej prebrala. Preverite, če imate kartice.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (9 članov.) Je kdo proti? (4 člani.)</font><br>
<font size="4">	Ugotavljam, da je mnenje sprejeto. </font><br>
<br>
<font size="4">	In sedaj prehajamo na </font><b><font size="4">2. TOČKO DNEVNEGA REDA – PREDLOG ZAKONA O DOPOLNITVAH ZAKONA O POKOJNINSKEM IN INVALIDSKEM ZAVAROVANJU. </font></b><font size="4">Zakon obravnavamo v drugi obravnavi. Gradivo je bilo objavljeno na spletnih straneh Državnega zbora, in sicer: predlog zakona, mnenje Vlade, mnenje Zakonodajno-pravne službe, mnenje Državnega sveta in pa amandmaji Poslanske skupine Levica. </font><br>
<font size="4">	V imenu predlagateljev je z nami Miha Kordiš. Vabili smo še Zakonodajno-pravno službo, Ministrstvo za delo, družino, socialne zadeve in enake možnosti, Državni svet. Vabili smo tudi ZPIZ, vendar so se nam opravičili.</font><br>
<font size="4">	K predlogu so vloženi torej amandmaji Poslanske skupine Levica, in sicer k 1., 2. in 3. členu. In sedaj že, kot je pri teh obravnavah nekako vedno v teku, predlagam, da obravnavo opravimo na način, da razpravljamo o vsakem členu posebej in tudi potem tudi o vloženem amandmaju in na koncu pa glasujemo o vseh členih skupaj. Sprašujem ali kdo nasprotuje takšni obravnavi? Vidim, da ne. </font><br>
<font size="4">	V razpravo dajem 1. člen predloga zakona in vložen amandma. In sprašujem ali želi kdo razpravljati? </font><br>
<br>
<font size="4">	</font><b><font size="4">MIHA KORDIŠ (PS Levica):</font></b><font size="4"> Hvala za besedo. Bom kot predlagatelj opravil…</font><br>
<br>
<b><font size="4">5. TRAK: (ES) – 14.20</font></b><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Se opravičujem. Moja napaka tukaj. Najprej bi tako ali tako mogla dati res je besedo predlagatelju, potem pa še državni sekretarki na Ministrstvu delo. Tako da izvolite, gospod Miha Kordiš. Se še enkrat opravičujem.</font><br>
<br>
<font size="4">	</font><b><font size="4">MIHA KORDIŠ (PS Levica): </font></b><font size="4">Hvala. Ni panike. Moj funkcionarski ego ni prav prida močan. </font><br>
<font size="4">	Torej, hvala za besedo. Slovenska socialna in delovno pravna zakonodaja je prestreljena z raznoraznimi krivicami, ki pestijo praviloma tiste, ki so najšibkejši v naši družbi. </font><br>
<font size="4">	Z zapleteno pokojninsko zakonodajo ni prav čisto nič drugače. Danes obravnavamo predlog, ki smo v Levici kdaj že vložili v proceduro in ki smo ga že elabolirali v tem Državnem zboru. Natančneje; želimo odpraviti krivico, ki so jo deležni samoplačniki v obvezno pokojninsko zavarovanje. </font><br>
<font size="4">	Kaj je na stvari? Slovenska pokojninska zakonodaja je svoj čas omogočala takoimenovano prostovoljno vključitev v obvezno pokojninsko zavarovanje, kjer so ljudje plačevali iz svojega žepa zato, da bi lahko potem uživali polne pokojninske pravice tudi takrat, ko niso bili redno zaposleni. Tu govorimo o prekarnih delavcih, o dolgotrajno brezposelnih, tudi o ljudeh, ki so bili tik pred upokojitvijo. Se pravi, skrajno socialno ranljiva skupina. Čeprav so bili v hudi stiski za svoje dnevno preživetje so zaupali sistemu in vplačevali v pokojninsko blagajno v upanju, da njihova aktualna življenjska stiska ne bo vplivala na to kakšno varno starost se lahko nadejajo čez nekaj let. </font><br>
<font size="4">	Potem pa je prišel Vizjakov zakon, ki je stopil v veljavo s 1.1.2013, po katerem tovrstno vključevanje v obvezno pokojninsko zavarovanje ni bilo več mogoče. Ampak pazite. V tej zakonski spremembi država ljudi ni obvestila. Denarja, ki so ga vplačali v pokojninsko blagajno, jim ni vrnila. Prav tako pa jim ni priznala pokojninskih pravic, za katere so ljudje sploh vplačevali, še enkrat poudarjam, iz svojega lastnega žepa. </font><br>
<font size="4">	Cela skupina upokojencev in bodočih upokojencev je bila torej zelo grobo izigrana. Na srečo se je v letu 2017 zakonodaja nekoliko popravila in jim priznala te pravice nazaj, ampak zgolj za tiste, ki so vplačevali do 1. 1. 2013. Imamo pa znotraj skupine samoplačnikov, ki so bili v preteklosti opeharjeni, še drugo skupino teh samoplačnikov, ki so naprej vplačevali tudi po 1. 1. 2013 ravno zato, ker se sploh niso zavedali, da instrumenta prostovoljne vključitve v obvezno pokojninsko zavarovanje kot je ta obstajal, ni več. Niso dobili nobene pošte iz Zavoda za zdravstveno zavarovanje, niti iz ministrstva, niti od nobenega in kot rečeno tudi zanje velja, da jim država še kar denarja ni niti vrnila, niti jim ne priznava pokojninskih pravic. In te slednje ljudi želimo reševati z našim predlogom zakona, ki posega v pokojninsko in invalidsko zavarovanje.</font><br>
<font size="4">	Kot sem uvodoma izpostavil, smo to poskušali že v preteklosti sicer v obliki amandmajev ob enem zadnjih poskusov spremembe pokojninske zakonodaje. Bili smo takrat dogovorjeni za glasove, pa so potem kar naenkrat zmanjkali. Sedaj poskušamo znova. Ne v obliki amandmaja, ampak v obliki novele. In ta novela je skupaj z amandmaji, ki smo jih vložili zato, da jo še zašijemo in popravimo kjer se je to izkazalo za potrebno. V resnici je identična kot predlog, ki ga je na mizo prinesla koalicija. Še več, prav koalicija je bila tista, ki je predlagala, da pohitimo z obravnavo tega našega predloga, da gremo tudi na izredno sejo Državnega zbora verjetno z ambicijo, da ga spravi s poti in potem točno eno in isto rešitev izglasuje, zato da bo v kamerah in pred slovensko javnostjo se lahko predstavljala kako odpravlja krivice, čeprav je sama enkrat že glasovala proti tistemu našemu amandmaju, ki sem ga uvodoma izpostavil, ki tangira to isto tematiko. </font><br>
<font size="4">	Danes bi rad presekal ta gordijski vozel in ta pink ponk. Čakali smo eno leto, da se to uredi. Čakali smo od leta 2017, da se to uredi. Ne vidim nikakršnega razloga, da bi čakali še en mesec, da tem samoplačnikom, opeharjenim, pomagamo in jim </font><br>
<br>
<b><font size="4">6. TRAK: (ES) – 14.25</font></b><br>
<br>
<font size="4">	(nadaljevanje) priznamo tiste pokojninske pravice, za katere so sami vplačevali. Mislim, da to lahko storimo. Lahko storimo tudi brez velikega pompa. Vse kar potrebujemo je dovoljšnjo število glasov za podporo naši noveli in za podporo amandmajem, ki smo jih dali.</font><br>
<font size="4">	Če vas zanima v številkah. Ljudje, ki so še vedno opeharjeni na račun tega balinanja s pokojninsko zakonodajo, njih številka se giblje okoli 9.000. 2.000 od teh je že nastopilo svojo zasluženo pokojnino, 7.000 je pa še vedno takih, ki jih štejemo za delovno aktivne. Obema tema dvema skupinama v skupni številki 9.000 opeharjenim državljankam in državljanom bi ta naša zakonska intervencija krivico popravila.</font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Hvala za obrazložitev predloga. Sedaj pa dajem besedo gospe Mateji Ribič, državni sekretarki na Ministrstvu za delo, družino, socialne zadeve in enake možnosti.</font><br>
<font size="4">Izvolite.</font><br>
<br>
<font size="4">	</font><b><font size="4">MATEJA RIBIČ: </font></b><font size="4">Hvala za besedo.</font><br>
<font size="4">	Vlada Republike Slovenije je v mnenje prejela Predlog zakona o dopolnitvah Zakona o pokojninskem in invalidskim zavarovanju, ki ga je Državnemu zboru Republike Slovenije predložila skupina poslank in poslancev, prvopodpisani Miha Kordiš. </font><br>
<font size="4">	Predlagatelji predlagajo drugačno ureditev pokojninske dobe brez dokupa za nekatere zavarovance, ki so bili prostovoljno vključeni v obvezno pokojninsko in invalidsko zavarovanje. Predlagatelji izpostavljajo, da je Zakon o pokojninskem in invalidskem zavarovanju zelo zaostril pogoje za upokojitev, pri čemer menijo, da pojem pokojninske dobe brez dokupa ni bil ustrezno oblikovan. Medtem, ko se je pojem pokojninska doba brez odkupa od uveljavitve zakona že večkrat spreminjal, po njihovem mnenju še vedno ni ustrezen za posameznike, ki so ali so bili v obvezno zavarovanje vključeni prostovoljno, saj v nezadostni meri rešuje to problematiko. </font><br>
<font size="4">	Vlada je svoje mnenje na besedilo predloga, ki je bil vložen v maju 2021 podala v mnenju z dne 10. 6. 2021. Po proučitvi predloga Vlada meni, da bi predlagana ureditev vzpostavljala razlike med zavarovanci enake kategorije, pri čemer razlogi za razlikovanje niso obrazloženi in utemeljeni. </font><br>
<font size="4">	Predlagatelji kot razlog navajajo zgolj pomanjkanje poznavanja predpisov, kar pa ni utemeljen razlog za spremembo ureditve. Iz navedenih razlogov Vlada Republike Slovenije predloga ne more podpreti. </font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala tudi vam za dodatno pojasnilo oziroma stališče. Sedaj pa dajem besedo državnemu svetniku gospodu Petru Požunu. Izvolite.</font><br>
<br>
<font size="4">	</font><b><font size="4">MAG. PETER POŽUN:</font></b><font size="4"> Hvala, gospa predsednica, za besedo. Lep pozdrav, spoštovane poslanke in poslanci. </font><br>
<font size="4">	Pristojna Komisija Državnega sveta se je seznanila z predlogom zakona, o katerem tudi danes teče beseda. Pri tem smo poslušali tudi stališče Zavoda za pokojninsko in invalidsko zavarovanje, ki ga danes ni in pa Zveze društev upokojencev Slovenije. Njihova stališča smo povzeli v našem pisnem mnenju. </font><br>
<font size="4">	V razpravi smo se dotaknili predvsem treh točk. To je vprašanje ustrezne stopnje socialne zaščite zavarovancev, ki so ob uveljaviti ZPIZ-2 ostali vključeni v prostovoljno zavarovanje, vprašanje izpolnitve pričakovanih pravic na podlagi primerne obveščenosti o spremembah zakonodaje kot tudi finančne izravnave v okviru predlaganih rešitev iz vidika razmerij med prejemki iz naslova pokojnine v primerjavi z obsegom vplačanih sredstev v sistem. </font><br>
<font size="4">	V razpravi smo se dotaknili tudi vprašanja pravočasne in ustrezne obveščenosti zavarovancev o učinkih posameznih zakonskih sprememb na njihove pravice, ki so se v okviru obravnavane problematike izkazali kot podlaga za nastale težave. Gre za to, da je zakonodaja s področja invalidskega in pokojninskega zavarovanja izjemno kompleksna, včasih težko razumljiva tudi strokovnjakom, zato je težko pričakovati, da bodo pravno nepodučene osebe lahko aktivno spremljale in razumele vse spremembe, ki se dogajajo in temu prilagajale tudi svoje aktivnosti. </font><br>
<font size="4">	Posledično v komisiji tako kot že večkrat poprej pozivamo k večji proaktivnosti državnih organov pri enostavnem razumljivem načinu seznanjanja posameznikov o posledicah določenih zakonskih sprememb oziroma pri seznanjanju potencialnih upravičencev do posamezne pravice o možnosti njene uveljavitve. Še zlasti v primerih, ko ima organ sam na voljo vse potrebne podatke o potencialnih upravičencih do določene pravice, pa jih vseeno o tem ne obvešča avtomatično in jim prepušča, da sami poskušajo dognati ali je pravica </font><br>
<font size="4">	</font><br>
<b><font size="4">7. TRAK: (ES) – 14.30</font></b><br>
<br>
<b><font size="4">	</font></b><font size="4">(nadaljevanje) pripada ali ne. Takšen je, recimo, primer pravice do vdovske pokojnine, pa tudi aktualna obravnava na prostovoljno vključitev v obvezno pokojninsko in invalidsko zavarovanje. </font><br>
<font size="4">	Po opravljeni razpravi in predvsem v luči prej izpostavljene zapletenosti zakonodaje na tem področju in pogostih nejasnosti smo predlogu zakona izrekli podporo.</font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNICA EVA IRGL: </font></b><font size="4">Najlepša hvala tudi vam. Sedaj pa dajem besedo Zakonodajno-pravni službi. Gospa Andreja Kurent, izvolite.</font><br>
<br>
<font size="4">	</font><b><font size="4">ANDREJA KURENT:</font></b><font size="4"> Hvala za besedo. Lep pozdrav vsem skupaj.</font><br>
<font size="4">	V svojem mnenju je Zakonodajno-pravna služba opozorila, da se s spremembami ZPIZ-2, ki so bile sprejete v zadnjih letih po njegovi uveljavitvi s tem obravnavanim zakonskim predlogom in tudi s predlogi novel, ki so že vložene v zakonodajni postopek, s takimi parcialnimi rešitvami se posega v vzpostavljen sistem pokojninskega in invalidskega zavarovanja, ki tako postaja popolnoma nepregleden. </font><br>
<font size="4">	Mi smo na to opozorili z vidika svojih nalog. Navedli smo pa tudi, da podobna opozorila dajejo tudi strokovnjaki s tega področja. Zadnja publikacija je 4. konferenca pokojninskega in invalidskega zavarovanja.	</font><br>
<font size="4">	Zakonodajno-pravna služba je v zvezi z razlogom, ki ga navaja predlagatelj, da osebe niso bile obveščene o spremembah, izpostavila, da temu služi inštitut vakacio legis?. Vedno je to končna določba zakona. To je obdobje od objave do uveljavitve zakona. V tem času naj bi se naslovljenci seznanili z zakonom. To pomeni, da je vzpostavljena pravna fikcija, da so naslovljenci z vsebino zakona seznanjeni. Velja tudi klasična rimsko-pravna maksima, ignorancija juris nocet?. To pomeni, da nepoznavanje prave škoduje. </font><br>
<font size="4">	Posebej je treba povedati, da ta problematika ni nastala nenadoma, saj je določbo uveljavil ZPIZ-2, potem sta vanjo posegla ZPIZ-2E IN ZPIZ-2H. </font><br>
<font size="4">	V svojem mnenju smo podali še pomembna opozorila glede skladnosti z ustavo, pri čemer smo opozorili, da tak način spreminjanja zakonodaje, ki v svoje materialne določbe vnaša določbe, ki posegajo tudi v status za nazaj, se na ta način krši načelo pravne predvidljivosti in pravne varnosti, ki sta vsebovana v 2. členu Ustave. Tak način posega tudi v samo bistvo zakona. Zakon naj bi na splošen in abstrakten način, predvsem pa vnaprej urejal družbene odnose. </font><br>
<font size="4">	Po naši oceni so rešitve vprašljive tudi iz vidika načela pravne enakosti kot ga opredeljuje 14. člen Ustave. S sprejetjem predlagane ureditve bi bile povzročene nove neenakosti. Tukaj nismo ponavljali mnenja Vlade. Opozorili pa smo, da bo neenakost morebiti nastala med subjekti, na katere se določba nanaša in tistimi osebami, ki so se pač s spremembami ZPIZ-2 prilagodile in ustrezno uredile svoj pravni položaj. </font><br>
<font size="4">	Ker predlagatelj želi to stanje urediti za nazaj, je treba navesti razloge, ki jih po 155. členu Ustave opravičujejo povratno veljavo zakona. Torej je treba določno izkazati javno korist. </font><br>
<font size="4">	Naši dve nomotehnični pripombi sta bili upoštevani v amandmaju. Za vložene amandmaje pa z vidika nalog Zakonodajno-pravne službe seveda veljajo ista opozorila kot sem jih navedla glede predloga zakona. </font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala tudi vam. </font><br>
<font size="4">	Sedaj pa res dajem v razpravo 1. člen predloga zakona in vložen amandma. </font><br>
<font size="4">	K besedi se je prijavil gospod Kordiš.</font><br>
<br>
<font size="4">	</font><b><font size="4">MIHA KORDIŠ (PS Levica): </font></b><font size="4">Hvala za besedo, predsedujoča.</font><br>
<font size="4">	Bom takole začel svojo intervencijo. V Državnemu zboru sedimo dobro plačani profesionalci. Zlasti poslanke in poslanci smo med tremi odstotki najbolje plačanimi ljudmi v tej državi, zato da se ukvarjamo z krojenjem zakonodaje. Sedaj pa roko gor vsi prisotni kdo od vas lahko reče, da do potankosti pozna slovensko pokojninsko zakonodajo, kot dobro plačan profesionalec, ki sedi v Državnem zboru. Roko gor. Nobene roke ne vidim. Logično ne vidim nobene roke. </font><br>
<br>
<b><font size="4">8. TRAK: (ES) – 14.35</font></b><br>
<br>
<font size="4">	(nadaljevanje) Tudi jaz je ne poznam. Slovenska pokojninska zakonodaja je silno zapletena, prestreljena je z raznoraznimi parcialnimi intervencijami, vključuje več kot štiristo členov. Seveda ne moremo pričakovati, da  bodo državljanke in državljani do potankosti sledili vsaki zakonski spremembi in da bodo poznali pokojninsko zakonodajo. Še mi tukaj notri jo v taki nadrobnosti kot se sedaj pričakuje od nekih običajnih ljudi, ne poznamo. </font><br>
<font size="4">	In kaj ta naš zakon počne? Odpravlja krivico na način, da prevaja parcialen problem v neko univerzalno rešitev kot se je sprejemala že leta 2017. Ampak ta sprememba 2017 je rešila zgolj samoplačnike, ki jim država denarja niti vrnila, niti ni priznala pokojninskih pravic do 1. 1. 2013. Mi bi pa želeli enako rešiti in urediti tudi položaj tistih samoplačnikov, ki so vplačevali še naprej tudi po 1. 1. 2013. To niso ljudje, ki so imeli tisoč in eno možnost, da se ukvarjajo z zakonodajo v življenju, da spremljajo dogajanje. Ne. To so pač ljudje v psihosocialnih stiskah. Reveži. Prekarci, dolgotrajno zaposleni, pogosto zlomljeni ljudje. Zelo zgovorno je, da v statističnem razrezu kdo pa so tiste skupine državljank in državljanov, ki bi jim krivico popravili za nazaj, najdemo tudi številko koliko je vmes ljudi preminilo, medtem ko so to krivico sploh trpeli. 161 je bilo takih, ki so bili vključeni v prostovoljno zavarovanje po 31. 12. 2012 oziroma takih, ki so bili potem že upokojeni je bilo še nadaljnjih 97. </font><br>
<font size="4">	Tudi če kaj mi debirokratiziramo in poskušamo vsaj en del zapletene pokojninske zakonodaje spraviti na isti tir kot je bilo to že narejeno v letu 2017, samo da te tire potegnemo še do druge skupine samoplačnikov. </font><br>
<font size="4">	V kolikor je sicer res, da mora zakonodaja vnaprej urejati odnose, mi v resnici rešujemo zatečeno stanje, ki je nastalo ravno zaradi odrekanja pravice ljudem za nazaj. Tako je bilo leta 2013, ko je stopil v veljavo Vizjakov zakon in posekal samoplačnike za njihove vplačane pokojninske pravice. Tako je bilo tudi leta 2017, ko se je deloma ta ustvarjena krivica popravila. Tako da mislim, da imamo dobre razloge zakaj to novelo skupaj z njenimi amandmaji lahko podpremo in končno pomagamo tej skupini revežev do pravične pokojnine, za katero so, še enkrat poudarjam, sami iz svojega žepa v pokojninsko blagajno vplačevali, potem se je pa država naredila kot da tega denarja nikoli ni dobila. </font><br>
<br>
<font size="4">	</font><b><font size="4">PREDSEDNICA EVA IRGL:</font></b><font size="4"> Sprašujem ali želi še kdo razpravljati k 1. členu in vloženem amandmaju. </font><br>
<font size="4">	Če ne, potem dajem na glasovanje amandma k 1. členu Poslanske skupine Levica.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (9 članov.) Je kdo proti? (8 članov.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	In sedaj prehajamo na razpravo k 2. členu in vloženemu amandmaju. Sprašujem če želi kdo razpravljati. Vidim, da ne želi nihče razpravljati. </font><br>
<font size="4">	Tako da dajem amandma k 2. členu na glasovanje.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (9 članov.) Je kdo proti? (8 članov.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	Tako da sedaj prehajamo še k 3. členu. In tudi tukaj imamo vložen amandma. Sprašujem, če želi kdo razpravljati. </font><br>
<br>
<b><font size="4">9. TRAK: (ES) – 14.40</font></b><br>
<br>
<font size="4">	(nadaljevanje) Vidim, da ne želi nihče razpravljati, tako da dajem tudi ta amandma na glasovanje.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (9 članov.) Je kdo proti? (8 članov.)</font><br>
<font size="4">	Ugotavljam, da je amandma sprejet.</font><br>
<font size="4">	</font><br>
<font size="4">	In sedaj prehajamo še na glasovanje o vseh členih skupaj. Še prej sprašujem, če želi kdo obrazložiti svoj glas. Vidim, da ne. Tako da prehajamo na glasovanje.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (9 članov.) Je kdo proti? (8 članov.)</font><br>
<font size="4">	Ugotavljam, da so vsi členi sprejeti.</font><br>
<font size="4">	Sprejete amandmaje se vključi v dopolnjen predlog zakona, ki bo sestavni del poročila Odbora. S tem zaključujem drugo obravnavo predloga zakona na matičnem delovnem telesu. </font><br>
<font size="4">	Zaključujem tudi 58. nujno sejo. Hvala vsem, ki ste prišli na to sejo in vas lepo pozdravljam. Srečno. Vse dobro.</font><br>
<br>
<b><font size="4">Seja je bila končana 28. septembra 2021 ob 14.41.</font></b>