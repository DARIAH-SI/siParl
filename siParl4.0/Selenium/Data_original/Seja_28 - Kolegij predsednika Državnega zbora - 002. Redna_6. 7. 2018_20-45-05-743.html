<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>2. seja</b><br>
<br>
<b>(6. julij 2018)</b></p></div><br>
<b>Sejo je vodil mag. Matej Tonin, predsednik Državnega zbora.</b><br>
<b>Seja se je začela ob 11. uri. </b><br>
<br>
<b>	PREDSEDNIK MAG. MATEJ TONIN:</b> Spoštovane dame in gospodje! Začenjam 2. sejo Kolegija predsednika Državnega zbora. Pozdravljam tudi vse ostale prisotne!<br>
	Obveščam vas, da sem vas danes z dopisom obvestil, da bo na dnevni red seje uvrščena tudi naslednja točka, in sicer pod 2. točko bomo obravnavali Soglasje Kolegija predsednika Državnega zbora k Pravilom o notranjem redu v Državnem zboru Republike Slovenije. <br>
	Obveščam vas, da vodjo Poslanske skupine Socialnih demokratov Matjaža Hana nadomešča poslanec Matjaž Nemec, vodjo Poslanske skupine SMC Igorja Zorčiča pa nadomešča Monika Gregorčič. Vsi ostali vodje oziroma namestniki vodij poslanskih skupin, z izjemo stranke Liste Marjana Šarca, ste prisotni. <br>
<br>
	Prehajamo na <b>1. TOČKO DNEVNEGA REDA. </b><br>
<b>	</b>V zvezi s sklicem 2. izredne seje Državnega zbora predlagam sledeče. Najprej glede predloga dnevnega reda, ki se glasi: Predlog zakona o dopolnitvah Zakona o zdravniški službi, nujni postopek. Predlagam datum seje, ki je v torek, 10. julija 2018 ob 12. uri. Glede časa pa predlagam naslednje: za poslanske skupine se uporablja točka po tretjem odstavku 67. člena Poslovnika Državnega zbora, do 5 minut za dopolnilno obrazložitev predlagatelja zakona, v tem primeru Vlada, in do 30 minut za razpravo predlagatelja zakona, prav tako Vlada. <br>
	Odpiram razpravo. Ali želi v zvezi z navedenimi predlogi kdo razpravljati? Če ne želi, predlagam naslednji sklep: V skladu z drugim odstavkom 58. člena Poslovnika Državnega zbora se na dnevni red 2. izredne seje Državnega zbora uvrsti naslednja točka dnevnega reda: Predlog zakona o dopolnitvah Zakona o zdravniški službi, nujni postopek. Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet. <br>
	Predlagam tudi naslednji sklep: Poslanske skupine k eni točki dnevnega reda izredne seje Državnega zbora najavijo čas v skladu s tretjim odstavkom 67. člena Poslovnika Državnega zbora. Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet. <br>
	Prehajamo še na tretji predlog sklepa, in sicer: Predlagatelj, Vlada, ima pri predlogu zakona za dopolnilno obrazložitev na voljo do 5 minut, za razpravo pa največ do 30 minut. Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet. <br>
	S tem zaključujem 1. točko današnjega dnevnega reda. <br>
<br>
	Prehajamo na <b>2. TOČKO DNEVNEGA REDA - SOGLASJE KOLEGIJA PREDSEDNIKA DRŽAVNEGA ZBORA K PRAVILOM O NOTRANJEM REDU V DRŽAVNEM ZBORU REPUBLIKE SLOVENIJE. </b><br>
<b>	</b>Kot smo se dogovorili o dnevnem redu, smo v nekaterih delih popravili naš hišni red oziroma, kot se zdaj po novem imenuje, notranji red v Državnem zboru. Na delovnem posvetu je bilo doseženo soglasje, da to storimo, zato zdaj na tej točki odpiram razpravo, če se je kdo morda premislil od včeraj na danes. Če se ni, predlagam naslednji sklep: Kolegij predsednika Državnega zbora daje soglasje k Pravilom o notranjem redu v Državnem zboru Republike Slovenije. Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet. <br>
	S tem zaključujem 2. točko dnevnega reda in 2. sejo kolegija. Najlepše se vam zahvaljujem za izjemno ekspeditivnost in vam želim kar se da lep, sončen in prijeten vikend! Srečno!<br>
<br>
<b>Seja se je končala 6. julija 2018 ob 11.05. </b>