<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>43. seja</b><br>
<br>
<b>(20. september 2019)</b></p></div><br>
<b>Sejo je vodil mag. Dejan Židan, predsednik Državnega zbora.</b><br>
<b>Seja se je začela ob 10.03. </b><br>
<br>
<b>1. TRAK: (TB)</b><br>
<br>
<b>	PREDSEDNIK MAG. DEJAN ŽIDAN: </b>Spoštovane poslanke, spoštovani poslanci, gospe in gospodje, lep pozdrav.<br>
Pričenjam s 43. sejo Kolegija predsednika Državnega zbora. Hkrati vas obveščam, da sem včeraj z dopisom poslal gradivo k 1. točki dnevnega reda, hkrati vas tudi obveščam, da gospod Miha Kordiš nadomešča dr. Mateja Tašnerja Vatovca in s tem pričenjamo naš kolegij.<br>
<br>
<b>1.</b> <b>TOČKA DNEVNEGA REDA KOLEGIJA – DOLOČITEV ČASA OBRAVNAVE TOČK DNEVNEGA REDA 11. SEJE DRŽAVNEGA ZBORA, KI SE BO PRIČELA V PONEDELJEK, 23. SEPTEMBRA 2019. </b><br>
	Ali želi kdo razpravo? Gospod Jožef Horvat, izvolite.<br>
<br>
	<b>JOŽEF HORVAT (PS NSi):</b> Hvala lepa, gospod predsednik, lep pozdrav vsem.<br>
	Gospod predsednik, jaz bi v imenu Poslanske skupine Nove Slovenije prosil za dvig števila minut pri 15. Točki, to je razprava o odgovoru ministra za okolje, Simona Zajca, iz 10 na 20 minut. Hvala lepa.<br>
<br>
	<b>PREDSEDNIK MAG. DEJAN ŽIDAN: </b>Upoštevano, bo realizirano.<br>
	Ugotavljam, da ni druge želje… Ja, gospod Miha Kordiš, izvolite.<br>
<br>
<b>MIHA KORDIŠ (PS Levica):</b> Hvala za besedo, predsedujoči.<br>
Pri 7. točki dnevnega reda bi v Levici želeli 10 minut več, torej iz 10 na 20 minut.<br>
<br>
	<b>PREDSEDNIK MAG. DEJAN ŽIDAN: </b>Dogovorjeno.<br>
<br>
<b>2. TRAK: (ŠPE) – 10.05</b><br>
<br>
<b>	</b>(nadaljevanje) S tem ugotavljam, da smo razpravo zaključili. In s tem dajem tudi predlog naslednjega sklepa na glasovanje: »Sprejme se čas za obravnavo posameznih točk dnevnega reda 11. seje zbora, ki se bo pričela s ponedeljkom 23. septembra 2019.«<br>
	Kdo je za? (Ugotavljam popolno soglasje.)<br>
	Sklep je sprejet. Hkrati pa vas samo obveščam, da danes pošljemo vabila vsem članicam in članov Ustavne komisije, ki je pripravila ustavne amandmaje, ki so bili sprejeti pred 30-leti, ki so omogočali na nek način tudi osamosvojitev Slovenije in prebrana bo ob pričetku seje v četrtek tudi spomenica na to temo. Vas kot vodje poslanskih skupin pa vabim, da se udeležite srečanja, ki bo pol ure pred tem – 8.30 v velikem salonu. Mi si seveda želimo, da se čim več tedanjih poslank in poslancev tedanje skupščine tega dogodka, ki je tudi eden od obeležitev, udeleži. Hvala vam. Torej v četrtek, 26.<br>
<br>
Prehajamo na <b>2. TOČKO DNEVNEGA REDA – PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b><br>
Predlog ste prejeli s sklicem seje kolegija in prehajamo na obravnavo predloga, da se po skrajšanem postopku obravnava Predlog zakona o dopolnitvi Zakona o delovnih razmerjih. Gospod… a želi kdo mogoče spregovoriti?<br>
Izvolite, gospod Miha Kordiš.<br>
<br>
<b>MIHA KORDIŠ (PS Levica): </b>Hvala za besedo, predsedujoči.<br>
Gre za predlog zakona s katerim bodo vsi zaposleni starši upravičeni do dneva plačane odsotnosti z dela zaradi spremstva prvošolcev v šolo na prvi šolski dan. Trenutna ureditev je namreč taka, da je to zagotovljeno kot pravica samo zaposlenim v javnem sektorju, ne pa tudi v zasebnem sektorju. Vrhovno sodišče se je oktobra 2018 izreklo, ker gre za izjemen in neodložljiv opravek, da javnim uslužbencem na prvi šolski dan dopusti upravičeno odsotnost iz dela, ampak tisti, ki so zaposleni v zasebnem sektorju so pa še vedno pretežno odvisni od internega dogovora z delodajalcem in jim torej to ni zagotovljeno. Poleg tega je neenak položaj zaposlenih staršev prvošolčkov sporen tudi z vidika otrokovih pravic – tukaj bi se skliceval na Konvencijo o otrokovih pravicah, ki v 2. členu zavezuje države podpisnice k spoštovanju otrokovih pravic brez kakršnegakoli razlikovanja, med drugimi ne glede na kakršenkoli drug položaj ali okoliščino otrokovih staršev, kar režim zaposlitve zagotovo je. <br>
Pri vsem tem gre za manjše spremembe zakona in zato v Levici želimo skrajšan postopek.<br>
Hvala.<br>
<br>
	<b>PREDSEDNIK MAG. DEJAN ŽIDAN: </b>Hvala za obrazložitev, gospod poslanec.<br>
	Besedo imate gospod Brane Golubović.<br>
	Izvolite.<br>
<br>
<b>	BRANE GOLUBOVIĆ (PS LMŠ): </b>Hvala lepa in<b> </b>lep pozdrav vsem skupaj<b>!</b><br>
<b>	</b>Strinjamo se, da se Zakon o delovnih razmerjih sprejme glede na vsebino, da se izenači tako javni kot zasebni sektor pri tej pravici, da starši koristijo en dan dopusta za to, da pospremijo svoje prvošolčke v prvi razred, je pa en pomislek, težava glede postopka. Dejstvo je, da Ekonomsko-socialni svet sporočil, da Državni zbor vse prevečkrat krši temeljno neko načelo demokratično dialoga med partnerji. Se pravi na eni strani sindikatov in na drugi strani gospodarstva in da tudi ta zakon, kljub temu, da načeloma se strinjajo z njim, da nimajo težav, je zakon, ki bi ga moral Ekonomsko-socialni svet obravnavati na svoji seji in iz tega vidika menimo, da bi redni postopek omogočil tudi obravnavo zakona na Ekonomsko-socialnem svetu, še posebej, ker ta zakon mora stopiti v veljavo šele tam nekje v avgustu, ker prvi prvošolčki, se pravi naslednji, kjer bodo lahko starši koristili ta dopust, bodo šli 1. septembra v šolo. Se pravi ne bomo nič zamudili – starši bodo dobili to pravico, se bomo pa držali nekega postopka preko Ekonomsko-socialnega sveta.<br>
	Hvala lepa.<br>
<br>
	<b>PREDSEDNIK MAG. DEJAN ŽIDAN:</b> Hvala.<br>
	 <br>
<b>3. TRAK: (TB) – 10.10</b><br>
<br>
	(nadaljevanje) Gospod Igor Zorčič, potem pa gospod Miha Kordiš.<br>
Izvolite.<br>
<br>
<b>IGOR ZORČIČ (PS SMC):</b> Ja, hvala za besedo.<br>
Čeprav predlagatelj zatrjuje, da gre za samo manjše nomotehnične spremembe zakona, je dejstvo, da je Zakon o delovnih razmerjih temeljni zakon, ki ureja delovna razmerja. Tudi nam se zdi pomembno, da o spremembi tako pomembnega zakona rečejo svoje vsi socialni partnerji. Glede na to, da se tudi vsebinsko po zakonu predvideva, da bi se delojemalcem omogočil ta dopust za prvi šolski dan pravzaprav šele v naslednjem letu, mislimo, da ni nobene potrebe po hitenju. Glede sprejema samega zakona, mislimo, da je prav, da se odvije nek socialni dialog v zvezi z vprašanji, ki jih zakon zadeva. Ne nazadnje morda, da se tudi oblikuje besedilo, da bo nekoliko bolj jasno, kot je po naši oceni sedaj.<br>
Tako da mi bomo tudi nasprotovali temu, da gre zakon po skrajšanem postopku.<br>
Hvala lepa.<br>
<br>
	<b>PREDSEDNIK MAG. DEJAN ŽIDAN: </b>Hvala.<br>
Gospod Miha Kordiš, izvolite.<br>
<br>
<b>MIHA KORDIŠ (PS Levica):</b> Hvala za besedo, predsedujoči.<br>
Kot vsi tukaj prisotni dobro veste, je pri nas socialni dialog institucionaliziran v Ekonomski-socialni svet, ki ga sestavljajo delodajalci, delojemalci in Vlada. Pač Levica, kot opozicijska stranka nima sedeža pri tej mizi in je prav, da ga nima, kajne, ker posamezna parlamentarna stranka v socialnem dialogu nima kaj iskat. To je iz vidika države naloga Vlade. Vsekakor pa potem ne moremo zavračat opozicijskih predlogov iz naslova tega, češ, da ni bil upoštevan socialni dialog, sploh, ker nam skrajšani postopek zagotavlja več časa za razpravo, kot bi ga zagotovil redni postopek. Če gremo po rednem postopku, pride ta naš predlog v obravnavo novembra, če gremo po skrajšanem, bo na decembrski redni seji. Torej dobimo noter še en mesec več.<br>
Poleg tega kot zanimivost, morda, v prejšnjem mandatu, če se ne motim, 2. januar je bil izpeljan po skrajšanem postopku, kolega. <br>
<br>
	<b>PREDSEDNIK MAG. DEJAN ŽIDAN: </b>Okej. Ali želi še kdo spregovoriti? Če ne, ugotavljam, da je razprava končana in na glasovanje dajem naslednji predlog sklepa: »Predlog zakona o dopolnitvi Zakona o delovnih razmerjih se obravnava po skrajšanem postopku.«<br>
Kdo je za? (SDS in Levica.) Kdo je proti? (Nova Slovenija, Desus, Stranka Alenke Bratušek, LMŠ, SMC, SD.) Kdo je vzdržan? (SNS.)<br>
Ugotavljam, da sklep ni sprejet.<br>
	S tem zaključujem to točko dnevnega reda.<br>
<br>
Prehajamo na <b>3. TOČKO – RAZNO</b>. Želi kdo spregovoriti pod točko razno? (Ne.) S tem spoštovane gospe, spoštovani gospodje ugotavljam, da je kolegij končan. Še enkrat prosim vas, ki vodite poslanske skupine, da če le gre, da se udeležite srečanja v četrtek.<br>
Lep dan naprej, nasvidenje.<br>
<br>
<b>Seja se je končala 20. septembra 2019 ob 10.13.  </b><br>
<br>
<br>
<br>
<br>
