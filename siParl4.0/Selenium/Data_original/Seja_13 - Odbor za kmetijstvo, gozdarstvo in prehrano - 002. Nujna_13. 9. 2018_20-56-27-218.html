<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA KMETIJSTVO, GOZDARSTVO IN PREHRANO</font></b><br>
<b><font size="4">2. nujna seja</font></b><br>
<br>
<b><font size="4">(13. september 2018)</font></b></p></div><br>
<b><font size="4">Sejo je vodil Franc Breznik, predsednik Odbora za kmetijstvo, gozdarstvo in prehrano.</font></b><br>
<b><font size="4">Seja se je začela ob 9.29.</font></b><br>
<br>
<b><font size="4">1. TRAK: (TB)</font></b><br>
<br>
<b><font size="4">	PREDSEDNIK FRANC BREZNIK:</font></b><font size="4"> Spoštovani, pričenjam 2. nujno sejo Odbora za kmetijstvo, gozdarstvo in prehrano. Pozdravljam vse vabljene in tudi ostale prisotne. Obveščam vas, da so se za današnjo sejo opravičili naslednje članice in člani: teh opravičil danes nismo imeli. Kot nadomestni člani in članice odbora s pooblastili pa sodelujejo: namesto Ive Dimic, bo sodeloval kolega Jožef Horvat in namesto kolega Zdravka Počivalška, ga bo nadomestil kolega Gregor Perič.</font><br>
<br>
<b><font size="4">2. TRAK: (TB) – 9:30</font></b><br>
<br>
<font size="4">	(nadaljevanje) Torej, prehajamo na določitev dnevnega reda seje odbora. Z sklicem seje 10. septembra 2018 ste prejeli naslednji dnevni red: Predlog stališča Republike Slovenije do Predloga uredbe Evropskega parlamenta in Sveta o spremembi Uredbe Sveta (ES) št. 1224/2009, uredb Sveta (ES) št. 768/2005, (ES) št. 1967/2006 in (ES) št. 1005/2008 ter Uredbe (EU) 2016/1139 Evropskega parlamenta in Sveta glede nadzora ribištva, EPA 57-VIII, EU U </font><br>
<font size="4">2. Predlog stališča Republike Slovenije do Predloga uredbe Evropskega parlamenta in Sveta o financiranju, upravljanju in spremljanju skupne kmetijske politike ter razveljavitvi Uredbe (EU) št. 1306/2013, EPA 113-VIII, EU U 866.</font><br>
<font size="4">3. Predlog stališča Republike Slovenije do Predloga uredbe Evropskega parlamenta in Sveta o določitvi pravil o podpori za strateške načrte, ki jih pripravijo države članice v okviru skupne kmetijske politike (strateški načrti SKP) in se financirajo iz Evropskega kmetijskega jamstvenega sklada (EKJS) in Evropskega kmetijskega sklada za razvoj podeželja (EKSRP) ter o razveljavitvi Uredbe (EU) št. 1305/2013 Evropskega parlamenta in Sveta in Uredbe (EU) št. 1307/2013 Evropskega parlamenta in Sveta, EPA 114-VIII, EU U 867.</font><br>
<font size="4">Ker do pričetka seje nisem prejel predloga za razširitev dnevnega reda oziroma za umik, je določen dnevni red, kot ste ga prejeli z sklicem seje.</font><br>
<br>
<font size="4">Tako prehajamo na obravnavo </font><b><font size="4">1. TOČKE, TO JE EPA 0057-VII</font></b><font size="4">. Predlagateljica tega, kot tudi ostalih dveh predlogov stališč, je vlada. Naš odbor je matično delovno delo. Za obravnavo vseh teh točk, ki jih bomo obravnavali na podlagi 154.h člena Poslovnika. K obravnavi vseh točk smo torej vabili ministrstvo za kmetijstvo, gozdarstvo in prehrano. Predstavnico ministrstva za kmetijstvo, gozdarstvo in prehrano, torej, gospa državna sekretarka, magistra Tanja Strniša je z nami. Prosim za dopolnitev, obrazložitev Predloga stališča Republike Slovenije.</font><br>
<br>
<b><font size="4">MAG. TANJA STRNIŠA:</font></b><font size="4"> Hvala lepa, gospod predsednik, za besedo. Spoštovane poslanke in poslanci, pri stališču do uredbe, ki bo urejala nadzor ribištva v prihodnje in skupne ribiške politike, bi želela izpostavit to, da je obsežen zakonodajni predlog, da pomembno posega tako na delovanje ribičev, kot administracije. In zaradi tega ima Slovenija določene zadržke in bo to uredbo lahko podprla samo, če bodo sprejete določene rešitve za majhne ribiške sektorje in mali priobalni ulov, kot je Slovenski. Namreč Slovenija seveda podpira cilje te uredbe, da se ukrepi nadzorni sistem skupine ribiške politike, z namenom, da se ohranjuje trajnostno upravljanje z živalskimi morskimi viri. To je nujno. Vendar pa uvajanje dodatnih, zlasti elektronskih sistemov na področju poročanja ulova, sledljivosti pošiljk in kršitev, uvaja nekatere nesorazmerne obremenitve za tak ribiški sektor, kot je slovenski, ki predstavlja samo 0,1% vseh skupnih staležev rib v severnem Jadranu in ima zaradi tega zanemarljiv vpliv na, če gledamo celoto kot EU oziroma ribolovne vire.</font><br>
<font size="4">V samem gradivu smo te zahteve, ki so drugačne od sedaj veljavnih, ustrezno obrazložili. Skratka, mi menimo, da že sedaj, v sedanjem sistemu smo, kjer je bilo potrebno, imamo uvedene nadstandardne zahteve, kjer pa bi bilo izvajanje tega nadzora nesorazmerno, kar se tiče stroškov, pa so določene izjeme bile možne za take majhne sektorje in zlasti za mali priobalni ulov in mi bomo se za enake zadeve prizadevali tudi pri sprejemanju te uredbe. Hvala lepa predsednik.</font><br>
<br>
<b><font size="4">PREDSEDNIK FRANC BREZNIK:</font></b><font size="4"> Hvala gospa državna sekretarka, magistra Strniša. Želi kdo razpravljati, kolegice in kolegi?</font><br>
<br>
<b><font size="4">GOSPA _____:</font></b><font size="4"> Ne.</font><br>
<br>
<b><font size="4">PREDSEDNIK FRANC BREZNIK:</font></b><font size="4"> Torej ni prijavljenih za razpravo. Zaključujem razpravo in dajem na glasovanje naslednji predlog: »Odbor za kmetijstvo, gozdarstvo in prehrano podpira Predlog stališča Republike Slovenije do predloga uredbe Evropskega parlamenta in Sveta o spremembi uredbe Sveta 12 14/2009(?), uredbe Sveta 768/2005, 19 67/2006 in </font><br>
<br>
<b><font size="4">3. TRAK: (VP) – 9:35</font></b><br>
<br>
<font size="4">	(nadaljevanje) številke 1000 05/2008 ter uredbe 2016/11 39 Evropskega parlamenta in Sveta glede nadzora ribištva, EPA 57-VIII, EU U 846.</font><br>
<font size="4">	Torej želi kdo obrazložiti glas? Ne želite. (Zvok v ozadju.) Kolegica Tomićeva, izvolite.</font><br>
<br>
<font size="4">	</font><b><font size="4">VIOLETA TOMIĆ (PS Levica):</font></b><font size="4"> Hvala za besedo.</font><br>
<font size="4">	Kot vidite, ta seja je sklicana tako na hitro tik pred »plenarko«. Vse zavede EU prihajajo tako, brez kakšnih resnih vsebinskih  razprav. In tukaj smo dobili tak paket gradiva. In v hišo je prišlo, vse te uredbe, ki so vezane na skupno kmetijsko politiko, so prišle 5. 9., pet dni za tem je bila sklicana nujna seja in samo tri dni po sklicu to že obravnavamo. Mislim, da je to neresno, kajti vse te spremembe, ki jih danes obravnavamo, bodo imele zelo dolgoročne posledice za našo kmetijsko politiko za obdobje od 2021 do 2027. Skratka, časa za eno resno pripravo in razpravo praktično sploh ni bilo in jaz bom zadržana do vseh teh predlogov.</font><br>
<font size="4">	Hvala.</font><br>
<br>
<b><font size="4">PREDSEDNIK FRANC BREZNIK:</font></b><font size="4"> Hvala za vaš obrazložen glas. </font><br>
<font size="4">Naj povem, da je bila seja sklicana pred planarno sejo. Da bom sklical na to temo glede skupne kmetijske politike posebno sejo, kjer boste imeli čas razpravljati v nedogled. Jaz mislim, da je pomembno to, kar ste povedali. Danes so se kolegi strinjali, da poskušamo v teh 30 minutah spraviti do planarne seje to sejo. V kolikor ne, jo bomo pač morali nadaljevati v poznih nočnih urah. Kot sem pa povedal, pa pripravljamo na to temo sejo, ki bo pa to obravnavala. </font><br>
<font size="4">Toliko sedaj. Še kdo? Ni. Potem bom začel z glasovanjem.</font><br>
<font size="4">(Za je glasovalo 9.) (Proti nihče.) </font><br>
<font size="4">Poročevalec. Določiti torej moram poročevalca na seji Odbora za zadeve Evropske unije. Člani tega odbora so: doktor Darij Krajčič, gospod Zdravko Počivalšek in Boris Doblekar. Prosil sem gospoda doktorja Darija Krajčiča kot tudi predsednika Odbora Evropske unije, da bi bil poročevalec. Gospod Darij Krajčič, se strinjate? Torej poročevalec na seji Odbora Evropske unije bo doktor Darij Krajčič.</font><br>
<font size="4">S tem zaključujem to točko dnevnega reda.</font><br>
<br>
<font size="4">Tako prehajam na obravnavo </font><b><font size="4">2. TOČKE – EPA 113-VIII</font></b><font size="4">. </font><br>
<font size="4">Tudi tukaj dajem besedo predstavnici Ministrstva za kmetijstvo, gozdarstvo in prehrano, državni sekretarki magistri Tanji Strniša za dopolnilno in obrazložitev predloga stališča Republike Slovenija. </font><br>
<font size="4">Izvolite, imate besedo, gospa državna sekretarka.</font><br>
<br>
<b><font size="4">MAG. TANJA STRNIŠA: </font></b><font size="4">Hvala za besedo.</font><br>
<font size="4">Torej tako imenovana horizontalna uredba določa upravljanja obeh kmetijskih skladov, kjer se ne spremeni sama struktura. Se pravi, dva sklada ostajata. Določa tudi pravila proračunske discipline, potrjevanje letnih obračunov in kontrole izvajanja skupne kmetijske politike.</font><br>
<font size="4">Generalno bi lahko povedala, da se ohranja vzpostavljen sistem in organi, organ upravljanja, plačilna agencija, ki mora biti akreditirana, certifikacijski organi. Se pa spreminja način izvajanja, in sicer se prehaja od podrobne kontrole pravilnega izvajanja – večinoma je bilo do zdaj na ravni prejemnikov – k doseganjem ciljev in smotrnosti porabe sredstev. </font><br>
<font size="4">V skladu s celotno logiko spremenjene skupne kmetijske politike, ki zasleduje uvedbo večje subsidiarnosti, to vpliva tudi na način upravljanja, tako da se več pristojnosti z Evropske komisije prenaša na države članice, ki morajo same zagotoviti nivo potrebnih pregledov za učinkovito upravljanje  s tveganji in tudi same vzpostavijo sistem kontrol. </font><br>
<font size="4">Uvaja se drugačen sistem kontrol, in sicer ga, sedanji sistem kontrol, nadomešča sistem za spremljanje površin, tako imenovani monitoring površin. Tukaj tudi mi želimo posebej izpostaviti, da taka nova tehnologija, satelitska tehnologija, ki naj bi bila v ta namen uporabljena in je tudi državam članicam na voljo brezplačno, ker jo zagotavlja Evropska komisija, mora biti taka, da zagotavlja ustrezno natančnost. Tudi za države, kot je naša, kjer imamo množico majhnih</font><br>
<br>
<b><font size="4">4. TRAK: (ŠPE) – 9.40</font></b><br>
<br>
<b><font size="4">	</font></b><font size="4">(nadaljevanje) parcel ali pa mora biti za take primere prilagojeno izvajanje, tako da ne bo treba slučajno državi članici vzpostavljati neke nove ali pa dodatne sisteme.</font><br>
<font size="4">	Opozarjamo tudi, da prehod iz poročanja iz šestih na štiri mesece ni v redu, ker bo poročanje zahtevnejše, ker bo treba zdaj poročati za oba sklada, tudi za, kot bomo potem pri naslednji uredbi videli tudi za neposredna plačila in druge ukrepe iz prvega stebra. In še izpostavljamo, da je sicer pa za pozdraviti – da je manjše število izvedbenih in delegiranih aktov in da se določene poenostavitve morda obetajo, zaradi enotnega revizijskega pristopa. Kot bom opozorila tudi kasneje, je pa seveda ključno to, da se s temi izvedbenimi akti dodatno ne vnese zmanjšati subsidiarnosti in še bolj zakompliciran sistem kot ga imamo sedaj.</font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNIK FRANC BREZNIK: </font></b><font size="4">Hvala gospa državna sekretarka.</font><br>
<font size="4">	Želi kdo razpravljati, kolegice in kolegi? Kolegica Tomićeva, izvolite.</font><br>
<br>
<b><font size="4">VIOLETA TOMIĆ (PS Levica): </font></b><font size="4">Ja, hvala.</font><br>
<font size="4">	Večkrat smo opozarjali na to, da je za male kmete popolnoma nedopustno – nedostopna so sredstva Evropske unije. Pred kratkim smo imeli 20 milijonov za male kmetije, vendar so bili vsi izločeni, ki so manjši od treh hektarjev, čeprav v Sloveniji je kar 40 % kmetij manjših od treh hektarjev. Tudi pogoj, da mora imeti kmetija vsaj tri glave živine je nesprejemljiv za Slovenijo, ki ima razdrobljene kmetije, saj je kar 61 % manj kot tri glave živine imajo, mnogi celo nimajo nobene živine. Skratka, iz stališča Republike Slovenije do te spremembe lahko razberem, da si takšno politiko izključevanja malih kmetij iz dostopa teh sredstev, naše ministrstvo nekako omogoča še naprej. Skratka, hočejo določati kaj je to pravi kmet in to je absurdno, saj imamo mi v Zakonu o kmetijstvu zalo jasno določeno kaj je kmetijsko gospodarstvo, pa mene zanima, kaj to je »pravi kmet«, kaj je polkmet, kot se tu navaja, kakšna je zakonska distinkcija med tema dvema kategorijama, polkmet, pravi kmet in če je še ni, kakšno bodo uvedli in ali polkmeti s svojo dejavnostjo ne vplivajo na našo samooskrbo s hrano in ali nimajo pozitivnega vpliva na okolje, da jih tako izločamo?</font><br>
<font size="4">	Hvala za odgovore.</font><br>
<br>
<b><font size="4">	PREDSEDNIK FRANC BREZNIK:</font></b><font size="4"> Hvala, sedaj bi prosil za odgovor, gospo mag. Strnišo.</font><br>
<br>
<b><font size="4">	MAG. TANJA STRNIŠA:</font></b><font size="4"> Hvala lepa. </font><br>
<font size="4">Gospe poslanki Tomićevi želim najprej pojasniti, da ko sem govorila o izločanju malih kmetij iz sistema satelitskega nadzora, to se ni nanašalo na pravico do prejemanja subvencij, pač pa zato, da če se bo »monitoring« delal s satelitskimi posnetki, ki niso dovolj natančni, da se ne bi potem kmetje kaznovali, ker bi na tej majhnih parcelah – če toleranca do napak glede same prijavljene površine v odstotku enaka za majhne in velike parcele, potem lahko pri majhnih parcelah nehote nastanejo napake, ki so večje in ki so podvržene sankcijam in to želimo preprečiti, ne pa samo prejemanje subvencij.</font><br>
<font size="4">	To kar ste omenili pod male kmetije bo pa potem stvar strateškega načrta in druge uredbe, ki jo bom v nadaljevanju pripravila, to je pa stvar nacionalne odločitve, kako se ti ukrepi definirajo. Ko pa govoriva o polkmetih in pravih kmetih, tudi to je zadeva – bi pa pojasnila to, da nova kmetijska politika namesto aktivnega kmeta, vpeljuje izraz ali pa pojem pravega kmeta, to je tisti, ki je upravičen do subvencij. Država članica sama oblikuje kriterije, ključna omejitev je pa ta, da ne sme te definicije in kriterijev vezati ali pa opredeliti na način, ki bi bil v nasprotju s pravili Svetovne trgovinske organizacije. To pomeni, da razen proizvodno vezanih neposrednih plačil, ki so dopustna v določenem odstotku, vse ostale podpore se ne more vezati na to, ali nekdo proizvaja ali ne proizvaja, mora pa druge osnovne definicije, kar se tičejo pogojenosti in to izpolnjevati. Definicija pravega kmeta pa bo veljala za </font><br>
<br>
<b><font size="4">5. TRAK: (ŠPE) – 9.45</font></b><br>
<br>
<font size="4">(nadaljevanje) neposredna plačila za površine, za plačila za omejene dejavnike in za upravljanje / nerazumljivo/. Kar se pa tiče polkmetov in dopolnilne dejavnosti, bi pa samo razložila, da je bilo v enem zgodnjem dokumentu in razmišljanjih Evropske komisije celo ta predlog, da bi bile subvencije vezane samo na tiste, ki profesionalno živijo od kmetijska, vendar je bilo to kasneje, že na pritisk tudi naše države in številnih drugih, ker polkmetje pravzaprav prevladujejo, da ta omejitev ne pride v poštev in je zdaj umaknjena iz predloga, tako da brez skrbi, da tisti, ki imajo še nek drug vir dohodka ne bi mogli prejemati, teh subvencij ni več.</font><br>
<font size="4">Hvala lepa.</font><br>
<br>
<b><font size="4">PREDSEDNIK FRANC BREZNIK: </font></b><font size="4">Še kolega Horvat je prijavljen k besedi, izvolite. </font><br>
<br>
<b><font size="4">JOŽEF HORVAT (PS NSi): </font></b><font size="4">Hvala lepa gospod predsednik, kolegice in kolegi, spoštovana gospa državna sekretarka.</font><br>
<font size="4">Tokrat moja razprava ne bo vsebinska, ker nekako poznam vašo namero, gospod predsednik, da boste sklicali tematsko sejo tega odbora prav na temo skupna kmetijska politika, gotovo s poudarkom po letu 2020, se pravi od 1. januarja 2020, 2021 (?) naprej. Pa tudi zato ne bom na široko razpravljal, ker vam ne bi želel zrušiti časovnice, oziroma seje.</font><br>
<font size="4">Rad bi pa samo par stavkov povedal. Glejte, ko gre za skupno kmetijsko politiko, seveda smo zdaj vsi usmerjeni po letu 2020, se moramo zavedati, da gre za največjo spremembo. To je vsaj naša ocena. Zadnjih 25 let smo se v glavnem učili, posnemali in izvajali skupno kmetijsko politiko. Sredstev je bilo relativno veliko, sedaj smo pred novim obdobjem in enake politike za vse v Evropski uniji preprosto ne more biti več.	Mehanizme odločanja bomo glede kmetijske politike po letu 2020 dobili v roke. To je to na čelu subsidiarnosti o katerem je govorila gospa državna sekretarka. Imamo torej priložnost, da naredimo velik podvig in ko bomo znali odgovoriti na vprašanje s čim nismo zadovoljni, bomo tudi lažje postavili cilje.</font><br>
<font size="4">Imamo probleme s podatki, imamo probleme s kompetencami, imamo probleme s kapaciteto kadrov in probleme z metodo dela. Mi v NSi smo seveda pripravljeni delati skupaj, da skupaj dejansko po letu 2020 postavimo temelje naše slovenske kmetijske politike in ne takšne, ki bo šla na roke stricem iz ozadja – no, to opozarja tudi stroka, to ni običajno moja retorika, ampak zanimivo, da to opozarja stroka na strice iz ozadja, celo akademska sfera, da strici v ozadju iščejo svoj interes in tokrat – to je pa naša usmeritev, tokrat ni časa za iskanje svojih interesov, zdaj moramo iskati rešitve za podeželje in kmeta. Rešitve za podeželje in kmeta in nič drugega, ko govorimo o kmetijski politiki. Sedaj je tudi pravi čas, da postavimo zgodbo na novo, zato se moramo angažirati in že naprej pozdravljam vašo namero, gospod predsednik o tematski seji prav na temo skupna kmetijska politika po letu 2020.</font><br>
<font size="4">Hvala lepa.</font><br>
<br>
<b><font size="4">PREDSEDNIK FRANC BREZNIK:</font></b><font size="4"> Najlepša hvala. </font><br>
<font size="4">Kolega Horvat, seveda se strinjam, tudi sam prihajam z območja Slovenskih Goric, kjer so kmetije izredno majhne, razdrobljene in tudi lahko rečemo, da imajo dosti težko obdelovalne zemlje. </font><br>
<font size="4">Torej, ni prijavljenih, zato zaključujem razpravo in dajem na glasovanje naslednji predlog: »Odbor za kmetijstvo, gozdarstvo in prehrano podpira predlog stališča Republike Slovenije do predloga uredbe Evropskega parlamenta in Sveta v financiranju, opravljanju in sprejemanju skupne kmetijske politike ter razveljavitvi uredbe Evropske unije 1306/2013, EPA 113-VIII, EU U 866.</font><br>
<font size="4">Torej, spoštovane kolegice in kolegi, želi kdo obrazložiti glas pred glasovanjem? Torej ni. Torej začenjam glasovanje.</font><br>
<font size="4">Kdo je za? (10 članov.) Kdo je proti? (Nihče.)</font><br>
<br>
<b><font size="4">6. TRAK: (TB) – 9:50</font></b><br>
<br>
<font size="4">	(nadaljevanje) Ugotavljam, da je mnenje sprejeto.</font><br>
<font size="4">Določiti moram, kot pri prejšnji točki torej še poročevalca za sejo odbora za zadeve Evropske unije. Prosil bi še enkrat kolega dr. Darija Krajčiča, kolikor je lahko v vlogi poročevalca. S tem zaključujem tudi drugo točko dnevnega reda.</font><br>
<br>
<font size="4">Prehajamo na obravnavo </font><b><font size="4">3. točke</font></b><font size="4">, to je EPA 114-VII. Predstavnico ponovno naprošam, magistro Tanjo Strniša, za dopolnitev, obrazložitev Predloga stališča Republike Slovenije, izvolite, državna sekretarka.</font><br>
<br>
<b><font size="4">MAG. TANJA STRNIŠA:</font></b><font size="4"> Hvala predsednik. Dovolite mi, da tudi sama najprej pozdravim to pobudo, da odbor opravi razsežno razpravo o teh predlogih, zdaj pa nakazujem to, kar v izhodiščih izpostavljamo kot posebej pomembno.</font><br>
<font size="4">	Najprej na splošno. Ta druga uredba, ki predstavlja pravila za strateški okvir nadomešča sedanjo uredbo za neposredna plačila za razvoj podeželja, se pravi, to je glavna vsebinska uredba, ki določa ukrepe. Določa skupne evropske cilje, splošne in posebne in s temi se strinjamo. Predvideva nov izvedbeni model, se pravi pripravo strateškega načrta za oba stebra skupaj, kar je novost in sicer namesto programa razvoja podeželja bomo imeli strateški načrt, ki bo zajemal tudi ukrepe iz prvega stebra. Se pravi model neposrednih plačil, programe za vinski sektor in programe za čebelarstvo. Česar ne najdemo in opozarjamo, ne najdemo ponastavitev pri pripravi tega dokumenta, pri spreminjanju tega dokumenta in zaradi tega opozarjamo, da je potrebno v nadaljevanju razprave na evropski ravni te ponastavitve uvesti. Ker so sedanja pravila preobsežna, prenašajo se iz programa razvoja podeželja in omejujoča, ker še zmeraj je dosti shem obveznih za države članice.</font><br>
<font size="4">Kot druge pomembne pripombe bi pri neposrednih plačilih poudarila, da je možno ukiniti plačilne pravice, da podpiramo, da se določa minimalna sredstva, ki jih je treba namenit mladim kmetom v prvem stebru, to je 2% ovojnice, za Slovenijo 2 milijona in pol in jih je možno prenesti sicer v drugi steber za start-up podpore za mlade kmete. S tem nimamo težav, ker to že zdaj izvajamo. Pri proizvodoma vezanih plačilih želimo, da lahko ohranimo sedanji odstotek, se pravi 13% za proizvodnjo vezana plačila ovojnice, plus 2% za beljakovinske rastline. Sedanji predlog nam omogoča samo 10%. Pri razvoju podeželja problematiziramo to da, oziroma generalno, to je bolj finančna naložba, to, da se znižuje maksimalen odstotek, ki ga prispeva Evropski sklad in s tem povečuje delež, ki ga mora prispevati Slovenija iz nacionalnega proračuna. Pozdravljamo to da, za določene ukrepe, kot so omejitve podpore za OMD, Natura plačila, vodna plačila ni več zgornje meje, še zmeraj seveda ne smejo ti ukrepi, te podpore biti prekomerna kompenzacija, se pravi, nad stroški. Mi si želimo, da bi okoljska plačila lahko priznala tudi okoljsko korist pri ohranjanju stanja in ne samo nujno izgubo dohodka ali pa višje stroške zaradi uvajanja novih praks. Glede okolja, se strinjamo, da je seveda večji poudarek pri obeh stebrih varovanje okolja, narave in podnebnih sprememb. Opozarjamo pa, da je nova pogojenost, ki nadomešča sedanjo zeleno komponento, navzkrižno skladnost, bolj zahtevna od sedanjih pravil in da so določene nove zahteve, ki se dodajajo za Slovenijo, težko sprejemljive, zlasti uvedba obveznih gorilnih načrtov zaradi množice majhnih parcel, preuravanja vseh travnih travnikov in podobno. Mogoče še glede finančne plati, čeprav bo to predmet pogajanj Evropskega Sveta, se pravi predsednikov vlad. Slovenija opozarja, da je znižanje 15% za razvoj podeželja, ki so ga deležne vse države članice, namreč Evropska komisija je zdaj prvič že v ta predlog dala podatke v ovojnicah, da je preveliko, glede na ambicije, ki jih ima skupna / nerazumljivo politika do okolja podnebnih sprememb in predvsem do podeželja. Hvala</font><br>
<br>
<b><font size="4">7. TRAK: (DAG) - 9.55</font></b><br>
<br>
<font size="4">	</font><b><font size="4">PREDSEDNIK FRANC BREZNIK: </font></b><font size="4">Najlepša hvala, gospa državna sekretarka. </font><br>
<font size="4">	Odpiram razpravo. Želi kdo razpravljati, kolegice in kolegi? Kolegica Tomić, izvolite, imate besedo. </font><br>
<br>
<font size="4">	</font><b><font size="4">VIOLETA TOMIĆ (PS Levica): </font></b><font size="4">Bom zelo kratka. Samo to znižanje, ki ste ga na koncu omenili, 15 %, nas lahko trdno prepriča, da je predlog te nove skupne kmetijske politike za Slovenijo izjemno škodljiv, glede na našo samooskrbo in na ambicije, kot ste rekli, ki jih imamo v kmetijstvu. Hvala.</font><br>
<br>
<font size="4">	</font><b><font size="4">PREDSEDNIK FRANC BREZNIK: </font></b><font size="4">Tudi sam se strinjam, da je uničujoč, in zato polagam na srce Vladi, da trdno zastopa stališča Republike Slovenije pri tej zadevi. </font><br>
<font size="4">	Želi še kdo razpravljati? (Ne.) Ali želi kdo obrazložiti glas pred glasovanjem? Kolega Darij Krajčič, izvolite. </font><br>
<br>
<font size="4">	</font><b><font size="4">DR. DARIJ KRAJČIČ (PS LMŠ): </font></b><font size="4">Hvala lepa za besedo. </font><br>
<font size="4">	Res delamo v časovni stiski, moram opozoriti tudi na to, da imamo po poslovniku našega Odbora za zadeve Evropske unije dva dni časa od seje matičnega delovnega telesa do seje odbora, tako kršimo tudi ta del poslovnika in naj bo to res izjemno. Se strinjam danes s predsednikom, da to na ta način naredimo, naj pa ne postane praksa. Hvala lepa.</font><br>
<br>
<font size="4">	</font><b><font size="4">PREDSEDNIK FRANC BREZNIK: </font></b><font size="4">Hvala za obrazloženi glas. </font><br>
<font size="4">	Torej, začenjam glasovanje. Glasujemo.		</font><br>
<font size="4">	Kdo je za? (10 članov.) Kdo je proti? (Nihče.)</font><br>
<font size="4">	Ugotavljam, da je mnenje sprejeto. </font><br>
<font size="4">	Določiti moramo poročevalca za sejo Odbora za zadeve Evropske unije. Tudi tu prosim kolega dr. Darija Krajčiča, da bo poročevalec. Najlepša hvala.</font><br>
<font size="4">	S tem zaključujem 2. točko dnevnega reda in 2. nujno sejo odbora. Zahvaljujem se vam za udeležbo, razprave in vam želim lep sončen jesenski dan! Najlepša hvala.</font><br>
<br>
<b><font size="4">Seja se je končala 13. septembra 2018 ob 9.57. </font></b>