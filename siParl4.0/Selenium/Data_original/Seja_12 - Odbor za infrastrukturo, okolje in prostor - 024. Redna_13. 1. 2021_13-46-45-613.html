<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br>
<b><font size="4">24. seja</font></b><br>
<br>
<b><font size="4">(13. januar 2021)</font></b></p></div><br>
<b><font size="4">Sejo je vodil Bojan Podkrajšek, predsednik odbora.</font></b><br>
<b><font size="4">Seja se je začela ob 9.02. </font></b><br>
<br>
<b><font size="4">1. TRAK: (DAG) </font></b><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Spoštovane kolegice in kolegi! Začenjam 24. sejo Odbora za infrastrukturo, okolje in prostor. Vse prisotne prav lepo pozdravljam!</font><br>
<font size="4">	Preden začnemo sejo, ki je prva v letu 2021, želim vsem prisotnim članicam in članom ter gostom srečno, predvsem pa zdravo in pogumno novo leto ter povabilo, da sodelujemo na našem odboru tako, kot smo sodelovali v letu 2020. Vse lepo v 2021!</font><br>
<font size="4">	Opravičenih za današnjo sejo ni. S pooblastili pa na seji sodelujejo naslednje namestnice oziroma namestniki članov: Nataša Sukič nadomešča Željka Ciglerja iz Poslanske skupine Levica, Mojca Žnidarič iz Poslanske skupine SMC nadomešča Matejo Udovič, Janez Moškrič pa nadomešča Franca Rosca. </font><br>
<br>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red z eno točko. Ker v poslovniškem roku nisem prejel predlogov za spremembo dnevnega reda, je ta določen, kot je bil predlagan s sklicem seje.</font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBAH IN DOPOLNITVAH POMORSKEGA ZAKONA, </font></b><font size="4">ki ga je 23. 10. 2020 Državnemu zboru v obravnavo posredovala Vlada, s predlogom, da se predlog zakona obravnava po skrajšanem  postopku. Kolegij predsednika Državnega zbora je na 84. seji, 6. 11. 2020, sklenil, da se predlog zakona obravnava po skrajšanem postopku. </font><br>
<font size="4">	Za obravnavo je bilo posredovano naslednje gradivo: predlog zakona z dne 23. 10. 2020, mnenje Zakonodajno-pravne službe z dne 17. 12. 2020 ter mnenje Komisije Državnega sveta za lokalno samoupravo in regionalno razvoj z dne 12. 1. 2021. </font><br>
<font size="4">	V poslovniškem roku sta bili vložena amandmaja poslanskih skupin SDS, SMC in Nove Slovenije k 3. in 9. členu. </font><br>
<font size="4">	Vsa navedena gradiva so objavljena na spletni strani Državnega zbora. </font><br>
<font size="4">	Na sejo so bili k obravnavi te točke povabljeni: Ministrstvo za infrastrukturo, Uprava Republike Slovenije za pomorstvo, Komisija Državnega sveta za lokalno samoupravo in regionalni razvoj ter Zakonodajno-pravna služba. </font><br>
<font size="4">	</font><br>
<b><font size="4">2. TRAK: (DAG) – 9.05</font></b><br>
<br>
<b><font size="4">	</font></b><font size="4">(nadaljevanje) Začenjam </font><b><font size="4">drugo obravnavo </font></b><font size="4">predloga zakona, v kateri bomo na podlagi 126. člena poslovnika opravili razpravo in glasovanje o posameznih členih predloga zakona. </font><br>
<font size="4">	Besedo dajem predstavniku predlagatelja, Ministrstvu za infrastrukturo, gospodu državnemu sekretarju Alešu Miheliču. </font><br>
<br>
<font size="4">	</font><b><font size="4">ALEŠ MIHELIČ: </font></b><font size="4">Hvala lepa, predsednik, za besedo. </font><br>
<font size="4">	Spoštovane poslanke in spoštovani poslanci! Dovolite, da vam predstavim naš Predlog zakona o spremembah in dopolnitvah Pomorskega zakonika. </font><br>
<font size="4">	Spremembe in dopolnitve Pomorskega zakonika so potrebne zaradi popolnega prenosa Direktive 2017/2109/EU o registraciji oseb, ki potujejo s potniškimi ladjami, v pravni red Republike Slovenije. Večina določb direktive je že prenesenih s Pravilnikom o registraciji oseb na potniških ladjah in Uredbo o spremembah in dopolnitvah Uredbe o formalnostih poročanja v pomorskem prometu. </font><br>
<font size="4">	S to novelo se prenašajo določbe direktive, ki so zakonska materija in se nanašajo na zbiranje, sporočanje in hrambo osebnih podatkov. S spremembo 65. člena Pomorskega zakonika se določi, kateri osebni podatki se sporočajo in zbirajo ter da se ne hranijo dlje, kot je potrebno za namene iskanja in reševanja ter odpravo posledic pomorske nesreče. V nobenem primeru pa ne dlje od končanega potovanja in ne dlje od 60 dni po izplutju ladje. V nekaterih primerih se podatki lahko hranijo, dokler ni končan preiskovalni ali sodni postopek. Sistem hrambe podatkov mora biti zasnovan tako, da se podatki izbrišejo samodejno in brez nepotrebnega odlašanja. Uprava Republike Slovenije za pomorstvo in drugi pristojni organi za iskanje in reševanje na morju imajo neposreden dostop do osebnih podatkov in jih lahko obdelujejo samo za namen iskanja in reševanja. </font><br>
<font size="4">	Zakon vsebuje še nekaj redakcijskih popravkov, manjših sprememb in uskladitev zakona z drugimi zakoni, in sicer: redakcijski popravek seznama direktiv, redakcijski popravek okrajšave za ministra, pristojnega za pomorstvo; z namenom upoštevanja pripomb Računskega sodišča se uskladi določbe glede pristaniške infrastrukture, namenjene za javni promet, in pristaniške infrastrukture, ki ni namenjena za javni promet, ter dopolni določbe glede neplačevanja pristojbin za plovila, ki se v pristanišče zatečejo zaradi višje sile; redakcijski popravek, beseda »imetnik« se nadomesti z besedo »uporabnik«, redakcijski popravek, kjer se črta nepotrebna pravna podlaga, in še en redakcijski popravek, »določbe za ladje se uporabljajo tudi za čolne«, ter uskladitev prekrškovne določbe. </font><br>
<font size="4">	Torej, gre za zakon, kjer se v večini po hitrem postopku urejajo zgolj prenosi iz evropske direktive. Vsebinski zakon, torej spremembe Pomorskega zakonika, je še v pripravi in bo predvidoma sredi leta prišel v obravnavo. Tu gre pa zgolj za tiste res najnujnejše ureditve in redakcijske popravke. </font><br>
<font size="4">	Hvala lepa za besedo.</font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala tudi vam, državni sekretar.</font><br>
<font size="4">	Ali želi besedo predstavnica Zakonodajno-pravne službe, gospa Špela Maček Guštin? Izvolite. </font><br>
<br>
<font size="4">	</font><b><font size="4">ŠPELA MAČEK GUŠTIN: </font></b><font size="4">Hvala lepa.</font><br>
<font size="4">	Z vidika pristojnosti naše službe k predlogu zakona in tudi k vloženim amandmajem nimamo pripomb.</font><br>
<font size="4">	Hvala.</font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">	Želi besedo predstavnik Komisije Državnega sveta za lokalno samoupravo in regionalni razvoj, gospod državni svetnik Bogomir Vnučec? Izvolite.</font><br>
<br>
<font size="4">	</font><b><font size="4">BOGOMIR VNUČEC: </font></b><font size="4">Hvala lepa za besedo. </font><br>
<font size="4">	Tudi naša komisija se strinja s tem predlogom zakona in ga podpira. </font><br>
<font size="4">	Hvala.</font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala tudi vam. </font><br>
<font size="4">	Prehajamo na razpravo in glasovanje o posameznih členih predloga zakona. </font><br>
<font size="4">	Ker ima predlog zakona samo 11 členov, odboru predlagam, da se razprava o vseh členih združi, v skladu s 128. členom poslovnika. Po opravljeni razpravi o členih bi opravili glasovanje najprej o vloženih amandmajih, nato pa bi glasovali še o vseh členih predloga zakona skupaj. Ali kdo temu nasprotuje? Ugotavljam, da ne. </font><br>
<font size="4">	V razpravo dajem vseh 11 členov predloga zakona in vložena amandmaja k 3. in 9. členu. Želi kdo razpravljati? Mag. Dejan Židan, izvolite.</font><br>
<br>
<font size="4">	</font><b><font size="4">MAG. DEJAN ŽIDAN (PS SD): </font></b><font size="4">Hvala, predsednik, za besedo.</font><br>
<font size="4">	Spoštovane poslanke, spoštovani poslanci, predstavniki Vlade, lepo pozdravljeni! </font><br>
<font size="4">	Naj povem stališče Socialnih demokratov. Mi bomo zakon podprli.</font><br>
<font size="4">	</font><br>
<b><font size="4">3. TRAK: (DAG) – 9.10</font></b><br>
<br>
<b><font size="4">	</font></b><font size="4">(nadaljevanje) Prvič, gre za uskladitev s pravnim redom Evropske unije, kot drugič pa tudi za uskladitev s priporočilom Računskega sodišča. </font><br>
<font size="4">	Hvala.</font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala.</font><br>
<font size="4">	Želi še kdo besedo? Ugotavljam, da ne, zato zaključujem razpravo.</font><br>
<font size="4">	Prehajamo na glasovanje o vloženih amandmajih. </font><br>
<font size="4">	Na glasovanje dajem amandma koalicijskih poslanskih skupin k 3. členu. Glasujemo.</font><br>
<font size="4">	Kdo je za? / oglašanje v ozadju/ Ponovimo? Mag. Rajh, ali ponovimo? / oglašanje v ozadju/</font><br>
<br>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Naprava ne dela… </font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Glasujemo. / oglašanje v ozadju/ </font><br>
<br>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Še zmeraj ne dela… / medsebojni pogovor/ </font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Bomo še enkrat ponovili, no, da bomo vsi glasovali. </font><br>
<font size="4">	Glasujemo.</font><br>
<font size="4">	Kdo je za? (14 članov.) Kdo je proti? (Nihče.)</font><br>
<font size="4">	Ugotavljam, da je amandma sprejet.</font><br>
<font size="4">	Na glasovanje dajem amandma koalicijskih poslanskih skupin k 9. členu. Glasujemo.</font><br>
<font size="4">	Kdo je za? (14 članov.) Kdo je proti? (Nihče.)</font><br>
<font size="4">	Ugotavljam, da je amandma sprejet.</font><br>
<font size="4">	S tem smo zaključili glasovanje o amandmajih.</font><br>
<font size="4">	V skladu s prej sprejeto odločitvijo prehajamo še na glasovanje o vseh členih predloga zakona skupaj. Želi kdo obrazložiti svoj glas? Ugotavljam, da ne. Glasujemo.</font><br>
<font size="4">	Kdo je za? (17 članov.) Kdo je proti? (Nihče.)</font><br>
<font size="4">	Ugotavljam, da je zakon sprejet. </font><br>
<font size="4">	S tem zaključujem drugo obravnavo Predloga zakona o spremembah in dopolnitvah Pomorskega zakonika na matičnem delovnem telesu. Sprejeti amandmaji bodo vključeni v dopolnjen predlog zakona, ki bo sestavni del poročila odbora. </font><br>
<font size="4">	Določiti moramo še poročevalca, ki bo poročilo odbora predstavil na seji Državnega zbora. Predlagam, da sem to sam kot predsednik. Ali kdo temu nasprotuje? Ugotavljam, da ne. </font><br>
<font size="4">	S tem zaključujem 1. točko dnevnega reda in 24. sejo Odbora za infrastrukturo, okolje in prostor. Ostanite zdravi!</font><br>
<br>
<b><font size="4">Seja se je končala 13. januarja 2021 ob 9.13. </font></b>