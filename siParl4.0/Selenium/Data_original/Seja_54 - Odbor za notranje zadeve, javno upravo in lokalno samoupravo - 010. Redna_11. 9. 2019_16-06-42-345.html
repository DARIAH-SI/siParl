<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA NOTRANJE ZADEVE, JAVNO UPRAVO IN LOKALNO SAMOUPRAVO</font></b><br>
<b><font size="4">10. redna seja</font></b><br>
<br>
<b><font size="4">(11. september 2019)</font></b><br>
</p></div><br>
<b><font size="4">Sejo je vodil Zvonko Černač, predsednik odbora.</font></b><br>
<b><font size="4">Seja se je začela ob 14.01.</font></b><br>
<br>
<b><font size="4">	PREDSEDNIK ZVONKO ČERNAČ: </font></b><font size="4">Spoštovane kolegice, spoštovani kolegi, vsi ostali prisotni. Vse vas lepo pozdravljam. Pričenjam 10. sejo odbora za notranje zadeve, javno upravo in lokalno samoupravo. </font><br>
<font size="4">	Dobil sem opravičilo za odsotnost z današnje seje, in sicer se seje ne morejo udeležiti poslanka Nataša Sukič  Poslanska skupina Levica. Dobil sem pa tudi dve obvestili glede nadomeščanja, in sicer na današnji seji namesto Igorja Pečka sodeluje poslanec Edvard Paulič Poslanska skupina liste Marjana Šarca in namesto Janija Sluga, poslanec Gregor Perič Poslanska skupina stranke modernega centra.</font><br>
<font size="4">	Ker k dnevnemu redu seje ni bilo predlogov za razširitev oziroma za umik katere od predlaganih točk, je določen dnevni red seje tako, kot je bil predlagan s sklicem. </font><br>
<br>
<font size="4">	Torej lahko ugotovim, da lahko preidemo na</font><b><font size="4"> 1. TOČKO DNEVNEGA REDA - PREDLOG ZAKONA O SPREMEMBAH ZAKONA V UREDITVI DOLOČENIH VPRAŠANJ ZARADI KONČNE RAZSODBE ARBITRAŽNEGA SODIŠČA NA PODLAGI ARBITRAŽNEGA SPORAZUMA MED VLADO REPUBLIKE SLOVENIJE IN VLADO REPUBLIKE HRVAŠKE SKRAJŠANI POSTOPEK, EPA 682-VIII, </font></b><font size="4">ki</font><b><font size="4"> </font></b><font size="4">ga je Državnemu zboru predložila Vlada</font><b><font size="4">.</font></b><font size="4"> Kot gradivo ste prejeli mnenje Zakonodajno-pravne službe z dne, 27. avgusta 2019, mnenje Komisije Državnega sveta za državno ureditev z dne, 10. septembra 2019. K tej točki so bili vabljeni predstavniki Vlade oziroma generalni sekretar Vlade gospod Stojan Trampte, predstavniki Ministrstva za kmetijstvo, gozdarstvo in prehrano, predstavniki Zakonodajno-pravne službe in predstavnik Državnega sveta. Kolegi predsednika Državnega zbora je na 39. seji, 2. julija, sklenil, da se predlog zakona obravnava po skrajšanem postopku. Pričenjamo torej drugo obravnavo predloga zakona, v kateri bomo opravili razpravo in glasovanje o posameznih členih predloga zakona.</font><br>
<font size="4">	Naj vas obvestim oziroma ste verjetno že videli, da je bil vložen oziroma so bili vloženi predlogi amandmajev za amandma odbora s strani petih koalicijskih poslanskih skupin, torej Liste Marjana Šarca, Socialnih demokratov, Stranke modernega centra, Demokratične stranke upokojencev Slovenije in Stranke Alenke Bratušek, in sicer predlogi amandmajev k 2. členu naslovu poglavja Končna določba in za novi 2.a člen. Obveščam vas tudi, da je v poslovniškem roku amandma vložila tudi Poslanska skupina Slovenske nacionalne stranke, in sicer k 1. členu. Žal o tem amandmaju odbor ne more odločati. Amandma namreč vsebuje spremembe naslova veljavnega zakona, kot tak pa vsebuje spremembo, ki ne izhaja iz ciljev in načel predloga zakona in ni v skladu z vsebino, cilji, načeli 1. člena predloga zakona. Poslanska skupina Slovenske nacionalne stranke pa sicer predlaga, da se besedilo arbitražnega sporazuma med Vlado Republike Slovenije in Vlado Republike Hrvaške spremeni v Sporazum o arbitraži med Vlado Republike Slovenije in Vlado Republike Hrvaške. Tako, kot sem povedal iz formalnih razlogov o tem amandmaju ne moremo odločati. </font><br>
<font size="4">	Odboru predlagam, da obravnavo nadaljujemo na način, da razpravljamo po vrsti o posameznih členih ter sproti razpravljamo in glasujemo o amandmajih odbora, na koncu pa še glasujemo o vseh členih skupaj. Ali kdo temu nasprotuje?</font><br>
<br>
<b><font size="4">2. TRAK: (ŠZ) – 14.05</font></b><br>
<br>
<font size="4">	(nadaljevanje) Ugotavljam, da nihče. Tako, da predlagam, da uvodoma damo besedo predstavniku predlagatelja za dopolnilno obrazložitev. Izvolite, gospod Stojan Trampte generalni sekretar Vlade.</font><br>
<br>
<font size="4">	</font><b><font size="4">STOJAN TRAMTE:</font></b><font size="4"> Hvala lepa. Lep pozdrav vsem skupaj.</font><br>
<font size="4">Jaz bi rad samo povedal, da je namen tega zakona uresničevanje načela enake obravnavi državljanov, na katerih pravic in obveznosti vplivala razsodba. Tako, da se jim v čim večji meri ohranijo pravice, ki so jih uživali do razglasitve razsodbe. Za tiste pravice za katere so bili pa prikrajšani pa se uvaja ustrezno nadomestilo. Zakon se je začel uporabljati, ko je bila državna meja med Republiko Slovenijo in Republiko Hrvaško na podlagi razsodbe evidentirana v evidenci državne meje, to je 30. december 2017. Zakon je določil, da se, ena od skupine tudi skupina imetnikom dovoljenj za gospodarski ribolov, da se omogoča tej skupini, da se v primeru, kot tujih plovil, utrpijo škodo na ribolovnem orodju oziroma ribiškem plovilu, v morju Republike Slovenije, da so upravičeni do nadomestila v višini nastale škode v okviru pomoči. Namen zakona oziroma zakon je določil dvoletno obdobje od začetka veljavnosti zakona, torej od 30. decembra 2017 do 30. Decembra 2019 in v tem obdobju so bili imetniki dovoljenj za gospodarski ribolov upravičeni do nadomestil v višini nastale škode, kot posledica poškodovanih ribolovnih orodij oziroma ribiških plovil od tujih plovil in nadomestil zaradi izpada dohodka. Zato pač predlagamo, da se to obdobje podaljša še za dve leti. Za vsebino bi pa prosil gospoda iz ministra za kmetijstvo. Hvala.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, hvala lepa. Želite dopolniti? Izvolite. Pa še, če se predstavite za magnetogram, prosim.</font><br>
<br>
<font size="4">	</font><b><font size="4">JOŽE PODGORŠEK:</font></b><font size="4"> Ja, hvala lepa. Jože Podgoršek, ministrstvo za kmetijstvo, državni sekretar. Morda bi se dotaknil samo predloga, tudi amandmaja, ki smo ga pripravili, o katerem boste verjetno še kasneje razpravljali. Se strinjamo s tem, da se podaljša obdobje iz dveh na štiri leta, tako za škodo na ribolovnem orodju in plovilih, kot tudi za oviran gospodarski ribolov in ravno pri tej točki, ko govorimo o oviranju pri gospodarskem ribolovu naj pojasnim, da gre pri teh škodah predvsem za pomoč, ki je vezana na plovilo, ne na ribiča, na plovilo, kar pomeni, da lahko z istim plovilom upravlja več ribičev oziroma lahko isti ribič opravlja v večjimi plovili. No in pri tej pomoči predlagamo enako ureditev, kot je bila tudi sedaj, da se pomoč veže na minimalne ladijske dnevnike, torej na minimalni lov, na leto. In v dosedanjem predlogu je bilo predlagano petnajst ladijskih dnevnikov na leto plus ena, kar pomeni v triletnem obdobju o katerem smo zdaj govorili, je bilo potrebno dokazovati 46 ladijskih dnevnikov. S to spremembo dodajanja novih dveh let 2017 in 2018, pa predlagamo, da se tudi število ladijskih dnevnikov poveča za vsako leto na +15 dodatnih. Za vsako leto pomeni na 76 ladijskih dnevnikov. Ta uredba pomeni, da bo 8 novih plovil lahko upravičeno do te pomoči in to so predvsem tista plovila, ki so v zadnjem obdobju postala bolj aktivna in torej lovijo, ne, lahko govorimo o gospodarskem ribolovu, 5 jih bo pa izgubilo to pravico. In sicer zaradi tega, ker v zadnjih dveh, treh letih praktično niso šla na morje, torej niso imeli ladijskih dnevnikov, s katerim bi dokazovali. To pomeni, tudi minimalni vpliv na proračun v celotnem obsegu. Po naši analizi pomeni 2500 evrov dodatnih sredstev, ki pa so znotraj naše proračunske postavke tudi zagotovljena za ta dodatna plovila. Na kratko.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, hvala. Besedo dajem predstavnici Zakonodajno-pravne službe, kjer so izpostavili v zaključku eno vprašanje glede finančnih sredstev. Izvolite.</font><br>
<br>
<font size="4">	</font><b><font size="4">VALENTINA ANAMARIJA MAROLT:</font></b><font size="4"> Hvala za besedo.</font><br>
<font size="4">	Kot izhaja že iz našega pisnega mnenja k predlogu zakona v okviru svojih pristojnosti nismo imeli pripomb, opazili pa smo na to, da je v okviru finančnih posledic, da so navedena tri leta, kljub temu, da</font><br>
<br>
<b><font size="4">3. TRAK: (ŠZ) – 14.10</font></b><br>
<br>
<font size="4">	(nadaljevanje) se obdobje podaljša za dve leti. Glede predlogov za amandmaje odbora pa nimamo pripomb. Hvala.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, hvala lepa. Želi besedo še predstavnik Državnega sveta? Izvolite, Rajko Fajt.</font><br>
<br>
<font size="4">	</font><b><font size="4">RAJKO FAJT:</font></b><font size="4"> Hvala za besedo, gospod predsednik. Spoštovani gospe in gospodje, pozdravljeni.</font><br>
<font size="4">Torej člani komisije so to obravnavali za državno ureditev, in sicer so od predlagateljev želeli, seveda pridobiti informacije glede ocene finančnih posledic Predlog zakona za državni proračun in druga javna finančna sredstva. Zanimalo nas je tudi, torej število plovil, ki so bila upravičena do nadomestila oziroma zanimalo nas je na osnovi česa je finančna ocena narejena. Pojasnjeno je bilo, da na temelju realnih podatkov iz preteklih let in pa seveda na osnovi števila incidentov. Med drugim člane komisije je tudi zanimalo kje oziroma kaj je bil najpogostejši vzrok izplačil škode. Pojasnjeno je bilo, da je bilo izplačila zaradi škod na orodjih in pa plovilih bistvo zanemarljiv oziroma minimalno, da je pa največ izpada dohodka zaradi vira in gospodarskega ribolova na morju. Po podanih pojasnilih je pa Komisija predlog zakona podprla. Hvala.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, hvala tudi vam. Prehajamo na razpravo o posameznih členih predloga zakona in v razpravo dajem 1. člen, h kateremu razen amandmaja Poslanske skupine Slovenske nacionalne stranke, ki pa se nanaša na naslov zakona in predlaga, da se besedilo Arbitražnega sporazuma spremeni v Sporazum o arbitraži. Ni bilo vloženih amandmajev. Želi kdo besedo? Poslanec Šiško, izvoli.</font><br>
<br>
<font size="4">	</font><b><font size="4">DUŠAN ŠIŠKO (PS SNS):</font></b><font size="4"> Hvala lepa. Pozdrav vsem skupaj.</font><br>
<font size="4">	Obravnavani predlog imetnikom dovoljenja za gospodarski ribolov omogoča podaljšanje roka iz dveh na štiri leta, in sicer za prejem nadomestila v višini nastale škode, ter zaradi izpada dohodka. Leta 2017, ko se je zakon sprejel je bil njegov namen olajšati življenje ob meji živečih ljudi, ki jih je razsodba prizadela tako, da zaradi nje ne bi imeli več pravic, ki so jih pred tem uživali. Takšen namen v zakonu je popolnoma bedarija. Če bi imeli uspešnega ministra, če bi Vlada Republike Slovenije delovala tako, kot delujejo Vlade drugih držav, če bi imeli sposobne predstavnike pred razsodiščem, sploh ne bi smelo priti do situacije, da bi sprejemali zakon, s katerimi se sanira razsodba razsodišča. Kot navedeno nesposoben človeški faktor v celi verigi postopka, nato pa se delovanje sanira s sprejemom zakona. To pa je nacionalni polom. Tako se ne dela. In zakaj sprejemamo današnji zakon? Zato, ker so Hrvaška ribiška plovila v spremstvu plovil hrvaške policije, v obdobju od začetka izvajanja zakona do danes velikokrat plula v morje Republike Slovenije. Ker hrvaška plovila ne izvajajo ribolova v skladu z zakonom, ki velja na območju Republike Slovenije sprejemamo današnji zakon. Smo hlapci. Hlapci, ki se sedaj ponovno sprejemamo zakon, namesto, da bi imeli pogum in zavarovali morje pod suverenostjo Republike Slovenije. Že pri sprejemanju zakona, leta 2017, vas je Zakonodajno-pravna služba opozorila, da ni pravilna formulacija morje Republike Slovenije, temveč morje, ki je pod suverenostjo Republike Slovenije. Takšno napotilo ste upoštevali in ga z amandmajem tudi spremenili. Danes pa imamo ponovno gradivo, dikcijo morje Republike Slovenije. Jaz res ne vem, kaj te ljudje počnejo, ko pripravljajo take zakone. Poznamo star slovenski pregovor: »osel gre le dva krat na led«. Naši uradniki gredo vedno znova na led, samo iz razloga, da bi našo državo sramotili pred Hrvaško, da bi pokleknili pred njo. Nimamo ne nacionalnosti in ne državnosti. Sicer pa je zanimiva ocena </font><br>
<br>
<b><font size="4">4. TRAK: (ŠZ) – 14.15 </font></b><br>
<br>
<font size="4">	(nadaljevanje) finančnih posledic za nadomestilo, zaradi izpada dohodka. V ribištvu je bilo ob sprejetju zakona, za leto 2019 planiranih 255 tisoč evrov, po današnjem zakonu pa v letu 2021 celo 270 tisoč evrov. Torej izpad dohodka bo še večji, na račun koga? Namesto, da bi delovali po načelu največje koristi državljanov Republike Slovenije, očitno delujemo ravno nasprotno, saj dajemo vedno več, kjer Hrvati jemljejo vedno več. To pa je katastrofa. Hvala.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ne vidim dodatnega interesa za razpravo. Zaradi tega bi jaz sam izpostavil dve zadevi.</font><br>
<font size="4">	Prva je povezana s tem, kar je opozorila že Zakonodajno-pravna služba v svojem mnenju, kjer so pač ugotovili, da se v 1. in 2. členu to obdobje podaljšuje iz dveh na štiri leta. Pri oceni, torej obdobje, za katero lahko imetnik dovoljenja za gospodarski ribolov uveljavlja nadomestilo za materialno škodo, pri oceni finančnih posledic pa je navedeno, da se bodo zagotovila za leto 2020, 2021 in 2022 torej za tri leta. To je vprašanje kako je s tem oziroma vprašanje, ki je povezano s tem vprašanjem. V kolikor ne bo neke spremembe na relaciji Slovenija-Hrvaška, kar se uveljavitve arbitražne razsodbe tiče do konec leta 2022. Ali bomo takrat ponovno priča prolangaciji oziroma vprašanje ali ne bi bilo mogoče tega napisati na drugačen način, da ne bomo vsake dve leti spreminjali zakona v temu delu. In drugo vprašanje, ki mogoče ni neposredno povezano s tem zakonom, je pa pomembno vprašanje, ki je eskaliralo po tistem, ko je začela Republika Slovenija proti hrvaškim ribičem uveljavljati sankcije in je Republika Hrvaška takoj vzpostavila povračilne ukrepe, ki naše ribiče zelo bremenijo in nekateri imajo ne na tisoče, že na desetino tisoče evrov kazni in Republika Slovenija tukaj zagotavlja asistenco, pravno pomoč in tako naprej. Ampak enkrat bodo te razsodbe končane. Prišli bomo do trenutka, ko bo Republika Hrvaška izdala izvršljive obsodbe predvidevamo, ki pa niso samo civilno-pravne narave, ampak gre tudi za kazenske sankcije. Kaj se bo v tistem primeru zgodilo? Kako bo ravnala Republika Slovenija, če bo en naš ribič dokončno in pravnomočno v Republiki Hrvaški obsojen in bo za njega, recimo temu, če se ne bo odzval na izvršitev prestajanja zaporne kazni, izdan evropski priporni nalog. Ne bo niti par korakov čez mejo, ne bo mogel. Torej, kaj bo Republika Slovenija storila poleg tega, kar je zdaj v tem zakonu, kar je za podpreti, da se podaljšuje obdobje povračila škode, ki nastaja? Kaj bo storila za nevtralizacijo teh postopkov, ki tečejo v Republiki Hrvaški, zoper slovenske ribiče, seveda neupravičeno tečejo. Kdo želi besedo? Državni sekretar, boste vi povedal? Izvolite.</font><br>
<br>
<font size="4">	</font><b><font size="4">GOSPOD _______:</font></b><font size="4"> Ja, lahko. Kar se tiče neposrednih škod na plovilih, je bilo res zdaj minimalen znesek škod oziroma tudi minimalno število škod prijavljenih in tudi izplačanih. Po do sedaj smo izplačali, mislim, da eno škodo v višini 816 evrov, torej res minimalni znesek. Kar se tiče izpada dohodka zaradi oviranja ribolova, je res, da se sedaj po predpostavki, da sprejmemo tudi ta amandma, da bodo ta dodatna plovila opravičena, kot sem že prej rekel osem dodatnih novih pa pet se jih odvzame, pomeni skupen znesek izplačil v višini 257 500 evrov. Zakaj pa imamo v proračunu tudi za leto 2022 predvidena izplačila? Zato, ker bodo upravičenci vlagali zahtevke do konca leta 2021, izplačila bodo pa padli v proračunsko leto 2022. Pomeni upravičeno obdobje se zaključuje 2021, izplačila pa bodo v letu 2022. </font><br>
<font size="4">	Zdaj, kar se tiče še par informacij v zvezi z izvajanjem pravne pomoči ribičem. Do sedaj smo izplačali skupaj 112, slabih 113 tisoč evrov namenjenih zagotavljanju pravne pomoči ribičem.</font><br>
<font size="4">	Zadnjim vprašanjem oziroma malo pojasnil okrog tega. Proti slovenskim ribičem v tem trenutku Hrvaška policija vodi skupno 513 postopkov in višina glob vendar še govorimo o tem,</font><br>
<br>
<b><font size="4">5. TRAK: (ŠZ) – 14.20</font></b><br>
<br>
<font size="4">	(nadaljevanje) da niso zadeve pravnomočne, je 311 600 evrov in tudi hrvaška inšpekcija, ribiška vodi 240 postopkov in višina glob, vključeno tudi stroški postopka v tem trenutku znaša 421 tisoč evrov, zaokrožujem številke. V kolikor bi prišlo do pravnomočnosti, a ne, je tudi naše ministrstvo, skladno s proračunsko zahtevo, že iz leta 2017 na nek način dolžno, pokrivati tudi te globe in na nek način, vemo, da v končni fazi, če bo dejansko prišlo do pravnomočnosti in do glob, potem bomo morali to poravnati iz našega proračuna. Tega ne nameravamo oziroma tega ne bodo plačevali ribiči. Na kratko.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, hvala za ta pojasnila. Mislim, da so to zelo zanimive številke. Mogoče imate podatek, koliko je pa na naši strani teh postopkov proti hrvaškim ribičem, ker zadeva se je namreč začela takrat, ko je Republika Slovenija začela izvajati to jurizdikcijo, v skladu z sporazumom in Hrvaška je potem začela s temi postopki proti slovenskim ribičem, tako, da bi bilo po mojem pomembno slišati tudi ta kontra podatek. In še en odgovor, če lahko daste. Kaj se bo zgodilo, če implementacija te arbitražne odločitve do konca leta 2021 ne bo? Ali boste ponovni prišli z predlogom za podaljšanje veljavnosti teh določb zakona?</font><br>
<br>
<font size="4">	</font><b><font size="4">GOSPOD _____:</font></b><font size="4"> Ja, bom odgovoril na zadnje vprašanje, za prvega bi pa prosil našega vodjo inšpekcije na inšpektoratu, kjer bo lahko se s številkami odgovoril na vprašanje, koliko je slovenska inšpekcija kot ukrep izdala posameznih ukrepov. Ja v kolikor pa do leta 2021 ne bo zadeva zaključena, seveda bomo vsi skupaj prisiljeni v podobno spremembo zakona, v kolikor se ta takšen kot je danes sprejme v takšni obliki. Računamo pa, seveda vsi skupaj si želimo, da te potrebe ne bo, ampak v kolikor pa bo, pa nameravamo to podaljšati. Če dovolite morda besedo še besedo gospodu Simčiču.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, izvolite, gospod Simčič.</font><br>
<br>
<font size="4">	</font><b><font size="4">IGOR SIMŠIČ:</font></b><font size="4"> Hvala, gospod predsednik, Igor Simšič, Inšpektorat za kmetijstvo, gospodarstvo, lovstvo in ribištvo, ribiška inšpekcija.</font><br>
<font size="4">	Do zdaj smo do uveljavitve arbitražnega sporazuma obravnavali 1408 primerov kršitev, izdanih je bilo 123 plačilnih nalogov, 78 glob v skupnem znesku, kar je bilo izrečeno je 173 tisoč evrov, 55 sodb je bilo izdano in vročeno. Ker na vse naše plačilne naloge in izdane globe, ki so bile z odločbo je bila zahteva za sodno varstvo podana, 55 sodb je potrdilo do zdaj, izrečene globe te sodbe so bile tudi hrvaškim ribičem že vročene. Je pa na sodbo seveda zastopnik hrvaškim ribičem podal zahtevo za varstvo zakonitosti. Tako, da na tri zadeve, ki so bile ni bilo pritožb. Te zadeve pa smo potem poslali v izvršitev preko Celjskega sodišča, kot je pač postopek v skladu z zakonodajo. Hvala.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, hvala lepa. Želi še kdo razpravljati pri 1. členu? Ugotavljam, da ne. S tem zaključujem razpravo k 1. členu in dajem v razpravo 2. člen pri katerem pa je vložen amandma petih koalicijskih poslanskih skupin, kot predlog za amandma odbora. Želi kdo razpravljati glede 2. člena in amandmaja? Ugotavljam, da ne želi. Tako, da zaključujem razpravo in prehajamo na odločanje o amandmaju k 2. členu. Glasujemo. </font><br>
<font size="4">	Kdo je za? (10 članov.)	Je kdo proti? (Nihče.)</font><br>
<font size="4">	Ugotavljam, da je amandma sprejet.</font><br>
<font size="4">	V razpravo dajem naslov poglavja Končna določba, h kateremu je bil vložen amandma. Želi kdo o tem razpravljati? Ugotavljam da ne. Zaključujem razpravo in prehajamo na odločanje. Pričenjamo glasovanje.</font><br>
<br>
<b><font size="4">6. TRAK: (ŠZ) – 14.25</font></b><br>
<br>
<font size="4">	(nadaljevanje) Kdo je za? (9 članov.) Je kdo proti? (Nihče.)</font><br>
<font size="4">	Ugotavljam, da je amandma sprejet.</font><br>
<font size="4">	V razpravo dajem amandma za novi 2.a člen zakona. Želi kdo razpravljati? Ugotavljam, da ne. Zaključujem razpravo in prehajamo na odločanje. Glasujemo.</font><br>
<font size="4">	Kdo je za? (10 članov.) Je kdo proti? (Nihče.)</font><br>
<font size="4">	Ugotavljam, da je amandma za 2.a člen sprejet.</font><br>
<font size="4">	V razpravo dajem 3. člen, ker nimamo vloženega amandmaja, želi kdo razpravljati? Ugotavljam, da ne. Glasujemo. / oglašanje iz dvorane/. Ne glasujemo, ker nimamo amandmaja. Sem naredil napako. Se opravičujem. S tem zaključujem razpravo o členih ter razpravo in glasovanje o amandmajih odbora. V skladu z na začetku sprejeto odločitvijo, prehajamo na glasovanje o vseh členih skupaj. Želi kdo obrazložiti svoj glas? Ugotavljam, da ne. Glasujemo.</font><br>
<font size="4">	Kdo je za? (11 članov.) Je kdo proti? (Nihče.)</font><br>
<font size="4">	Ugotavljam, da so členi zakona sprejeti.</font><br>
<font size="4">	S tem zaključujem drugo obravnavo predloga zakona na matičnem delovnem telesu. Sprejeti amandmaji bodo vključeni v dopolnjen predlog zakona, ki bo sestavni del poročila. Glede na določbe našega poslovnika, moramo določiti poročevalca, ki bo predstavil to poročilo na seji Državnega zbora. Predlagam, da sam predstavim poročilo, če ni nasprotovanja. Ugotavljam, da ne. Tako, da je poročevalec predsednik odbora. S tem zaključujem to točko dnevnega reda. Se zahvaljujem vsem, ki ste sodelovali. Lep dan še naprej. </font><br>
<br>
<font size="4">	Prehajamo</font><b><font size="4"> </font></b><font size="4">na</font><b><font size="4"> 2. TOČKO DNEVNEGA REDA, IN SICER NA OBRAVNAVO SKUPNEGA DVOLETNEGA POROČILA O IZVAJANJU ZAKONA O DOSTOPU DO INFORMACIJ JAVNEGA ZNAČAJA ZA LETI 2017 IN 2018, EPA 669-VIII, JE OBJAVLJENO NA SPLETNIH STRANEH DRŽAVNEGA ZBORA.</font></b><font size="4"> Kot gradivo ste prejeli tudi mnenje Državnega sveta z dne, 10. septembra 2019. K tej točki smo povabili predstavnike Ministrstva za javno upravo, informacijskega pooblaščenca in predstavnika Državnega sveta. Skupno dvoletno poročilo o izvajanju Zakona o dostopu do informacij javnega značaja za leti 2017 in 2018 je bilo posredovano Državnemu zboru na podlagi tretjega odstavka 37. člena Zakona o dostopu do informacij javnega značaja. Naš odbor, torej Odbor za notranje zadeve, javno upravo in lokalno samoupravo ga bo obravnaval na podlagi četrtega odstavka 41. člena Poslovnika Državnega zbora, ki določa, da matično delovno telo obravnava poročilo, ki je bilo Državnemu zboru posredovano na podlagi zakona ali drugega predpisa praviloma v treh mesecih po posredovanju. Obravnavo na seji Državnega zbora pa bomo opravili samo v primeru, če bo tako predlagal kdo izmed članov odbora in bo to tudi danes izglasovano.</font><br>
<font size="4">	Torej pričenjamo z obravnavo skupnega dvoletnega poročila o izvajanju Zakona o dostopu do informacij javnega značaja za leti 2017 in 2018. Najprej bi dal besedo državni sekretarki Ministrstva za javno upravo, gospe Mojci Ramšak Pešec. Izvolite.</font><br>
<br>
<font size="4">	</font><b><font size="4">MOJCA RAMŠAK PEŠEC:</font></b><font size="4"> Hvala lepa za besedo gospod predsednik. Lepo pozdravljeni.</font><br>
<font size="4">	Ja, poročilo o izvajanju Zakona o dostopu do informacij javnega značaja v skladu s tem zakonom vsebuje poročilo o izvajanju tega zakona v državnih organih in organih lokalnih skupnosti. Gre za 420 zavezancev, medtem, ko zavezancev za izvajanje tega zakona je seveda več, skupaj 5590, vendar samo poročilo vsebuje poročilo o izvajanju tega zakona v organih na katere se prosilci največ obračajo v zvezi z zahtevami za dostop do informacij javnega značaja. Če analiziramo izvajanje tega zakona in vložene zahteve za dostop do informacij javnega značaja v obravnavanih letih 2017 in 2018 lahko na splošno ugotovimo, da je število zahtevkov se zmanjšalo. Če je bilo v letu 2017 na obravnavane zavezance vloženo 9497 zahtev, jih je bilo v letu 2018, 7212. Ocenjujemo, da je na to vplivalo tudi dejstvo, da se je proaktivnost glede objavljanja podatkov na svetovnem spletu, vključno z težnjo po odpiranju podatkov</font><br>
<br>
<b><font size="4">7. TRAK: (ŠZ) – 14.30</font></b><br>
<br>
<font size="4">	(nadaljevanje) odpiranju podatkov, pripeljala do tega rezultata, da je vedno več podatkov, za katerega se zanimajo javnost in državljani, objavljeni že vnaprej na svetovnem spletu in tako dostopno. Sami zahtevki pa se v glavnem nanašajo v večjem delu še vedno na zahtevo za dostop do informacij javnega značaja, po letu 2018 v bistvu večina zahtevkov in le v manjšem delu gre za zahtevo za ponovno uporabo podatkov. Večina zadev se nanaša na državne organe, približno 80 % in le preostanek na delovne organe v lokalne skupnosti. Glede načina reševanja zahtevkov, lahko ugotovimo, da je še vedno večina zahtevkov rešena pozitivno, se pravi, da se zahtevi za dostop do informacij javnega značaja ugodi, če je to bilo v letu 2017 75 %, je bilo v letu 2018 sicer nekoliko manjši procent te zahteve 66 %. Povečuje pa se odstotek delno ugodenih zahtevkov. Če je bilo to v letu 2017 12 %, jih je bilo v letu 2018 17 %. Najpogostejši razlog za delni dostop do informacij javnega značaja, je še vedno tako, kot v preteklosti tudi, da gre za varovanje osebnih podatkov, da se pri informacij javnega značaja pri posredovanju podatkov in dokumentov prekrijejo osebni podatki. Najpogostejši razlog za popolno zavrnitev zahteve za dostop do informacij javnega značaja pa je dejstvo, da organ z informacijo ne razpolaga. V obravnavanem obdobju je inšpektorat za javni sektor prejel v celotnem dveletnem obdobju 11 prijav kršitev Zakona o dostopu do informacij javnega značaja, kjer se v glavnem nanašajo na to, da niso bili objavljeni katalogi informacij javnega značaja. Pritožbeni organ zoper odločbe organov, na podlagi zahteve za dostop do informacij javnega značaja pa je informacijski pooblaščenec, ki v pritožbenih postopkih v letu 2017, kar se tiče obravnavanih zavezancev, izdal 196 odločb, v letu 2018 pa 181 odločb, zoper te organe, ki so v zvezi s tem odločale, kar je v bistvu glede na sam procent, obravnavanih zadev za dostop do informacij javnega značaja relativno malo. Se pravi, da poznajo zavezanci svoje obveznosti, ki se tiče izvrševanja zakona o dostopu do informacij javnega značaja in toliko pritožbenih postopkov ni, k čemer bi želela poudariti tudi, da Ministrstvo za javno upravo, kjer je sodno v okviru Vlade pristojnost za področje informacij javnega značaja, zadnjih letih izredno velike napore vlaga kar se tiče aktivnosti za odpiranje in uporabo podatkov javnega sektorja. Tako, da je objavljenih in javno dostopnih že preko 4000 evidenc in zbirk podatkov, kar nekako ocenjujemo, da prispeva tudi k temu, da je potem posamične zahteve za dostop do informacij javnega značaja števila pada. Seveda smo se odzvali in pa pripravljali potrebne aktivnosti in ukrepe tudi na podlagi poročila informacijske pooblaščenke o izvajanju Zakona o dostopu do informacij javnega značaja za leto 2018, kjer je opozorila na določene ugotovitve, ki jih v zvezi z izvajanjem zakona ugotavlja. Gre predvsem za ugotovitev, ki se nanaša na molk organa. Gre predvsem za zavezance, ki so lokalne skupnosti. V zvezi s tem bo Vlada oziroma Ministrstvo za javno upravo še pospešilo to svojo izobraževalno in svetovalno funkcijo, ki jo nudi do zavezancev za izvajanje tega zakona in pa tudi opozorilo v zvezi s tem, da je neutemeljeno, da se zavračajo zahtevki kot celota v primeru, da je možno podati delni dostop do informacij javnega značaja. Hvala lepa.</font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Ja, tudi vam. Želi besedo predstavnica informacijskega pooblaščenca. Izvolite, gospa Mojca Prelesnik.</font><br>
<br>
<font size="4">	</font><b><font size="4">MOJCA PRELESNIK:</font></b><font size="4"> Hvala lepa. Lep pozdrav vsem skupaj.</font><br>
<font size="4">	Pri informacijskem pooblaščencu poročilo Ministrstva za javno upravo ocenjujemo kot, bom rekla, zelo korektno in nas tudi veseli, da je v letu 2017 in 2018 večini zahtev prosilcev na prvi stopnji bilo ugodeno. Zdaj ocenjujemo sodelovanje z resornim Ministrstvom za javno upravo kot dobro. Jaz moram reči, da ves čas poteka izmenjava mnenj, tako glede prakse kot glede odprtih vprašanj. Sem pa želela izpostaviti, da bi si pa v resnici želeli več angažmaja pri ozaveščanju organov zavezancev.</font><br>
<br>
<b><font size="4">8. TRAK (BJ) 14.35  </font></b><br>
<br>
<font size="4">	(nadaljevanje) Tako da me zelo veseli, to kar se ravnokar izvedela od gospe državne sekretarke, da se predvideva na tem področju nekaj storiti v smislu izobraževanja organov zavezancev. </font><br>
<font size="4">	Kot je že gospa državna sekretarka povedala, skupno dvoletno poročilo zajema v resnici samo tiste državne organe in organe lokalnih skupnosti, ki morajo seveda letno poročilo posredovati Ministrstvu za javno upravo. Govorimo o 420 zavezancih, medtem ko register zavezancev IPES-a vsebuje skoraj 5600 zavezancev za posredovanje informacij javnega značaja in s tem številom zavezancev se pa ukvarjamo pri informacijskem pooblaščencu, seveda kot pritožbeni organ. Iz te razlike izhaja določeno neujemanje med našimi letnimi poročili. Tako da tudi pri informacijskemu pooblaščencu ugotavljamo enako glede obstoja izjem, največje število v zadnjih letih zadev se nanaša na izjemo, da dokument ne obstaja. To ni čisto prava izjema v smislu 6. člena, ampak da v resnici ni izpolnjen prvi pogoj, torej materializirana oblika. Torej, največ je tega da dokument ne obstaja, nato pa seveda takoj izjema varstva osebnih podatkov. Zakon o dostopu do informacij javnega značaja sem že večkrat rekla, je zelo dober zakon. 16 let ga že imamo. Vedno več informacij javnega značaja je prosto dostopnih na spletu, kot ugotavlja ministrstvo pada število zahtev, ampak istočasno pa narašča število pritožb pri informacijskem pooblaščencu. Pri informacijskem pooblaščencu vsako leto to število narašča. Zdaj v letu 2018 smo tako recimo dobili 549 pritožb, dobili smo pa tudi 287 zahtev za pisna mnenja, 640-krat približno smo svetovali po telefonu. To kaže na to, da zavezanci določbe ZDIS relativno dobro poznajo. So pa številna vprašanja glede praktične uporabe Zakona o dostopu do informacij javnega značaja. To pomeni, da zavezanci so aktivni in tukaj je pa to v resnici, kar moram reči, da sem danes vesela, da sem slišala, ampak tukaj pa res vidimo še bom rekla odprt prostor za delovanje Ministrstva za javno upravo. Torej več izobraževanja, več ozaveščanja tako v postopkovnih vprašanjih kot o vprašanjih obstoja izjem, delnega dostopa, instituta testa interesa javnosti, ker ne nazadnje iz letnih poročil informacijskega pooblaščenca za zadnji dve leti izhaja, da beležimo izrazit porast zaprosil za mnenja. Ne smemo pa mi kot pritožbeni organ zadev prejudicirat, ampak lahko napotujemo samo na obstoječo prakso. Mi ocenjujemo, da prav iz tega nezadostnega znanja velikokrat izhaja v resnici tudi ta nedopusten molk organov in da se v zadnjih letih ta številka žal zvišuje. Če smo jih imeli v letu 2016 198 smo jih imeli v letu 2017 201 primer molka, v letu 2018 pa kar 236-krat. Se pravi 43 % vseh naših pritožb se v resnici nanaša na molk organa. Za mene je zelo pomembna tudi številka, da se kar 45 % vseh pritožb pri informacijskem pooblaščencu nanaša na državne organe. V resnici se 38% nanaša na ministrstva, na organe v sestavi pa na upravne enote; 7 % na sodišča - vrhovno, državno tožilstvo in pa državno odvetništvo. S 30 % sledijo javni skladi, javni zavodi, agencije, izvajalci javnih služb, druge pravne osebe javnega prava; 17 % občine in pa v principu samo 8 % poslovni subjekti pod prevladujočim vplivom države ali pa lokalne skupnosti. Razlog je najbrž tudi v tem, da je  veliko informacij proaktivno objavljenih, torej dostopnih na spletu in ni potrebno vlagat zahtev za dostop po Zakonu o dostopu do informacij javnega značaja. Še vedno pa je več pritožb utemeljenih kot neutemeljenih, tako da je, bom rekla, institut informacijskega pooblaščenca še kako potreben.</font><br>
<font size="4">	 Tako da jaz mislim, da se iz vsega tega se da razbrat, da je še prostor za skupno delo Ministrstva za javno upravo in informacijskega pooblaščenca, predvsem pri tej, bom rekla, edukativni funkciji, ki pa smo jo res v zadnjih letih pri informacijskem pooblaščencu malo pogrešali, tako da se</font><br>
<br>
<b><font size="4">9. TRAK: (BJ) – 14.40</font></b><br>
<br>
<font size="4">	(nadaljevanje) nadejam dobrega ali pa še izboljšanega sodelovanja v naslednjih letih. Hvala lepa.</font><br>
<br>
<b><font size="4">PREDSEDNIK ZVONKO ČERNAČ:</font></b><font size="4"> Besedo daje predstavniku Državnega sveta, če želi, gospod Rajko Fajt izvoli.</font><br>
<br>
<b><font size="4">RAJKO FAJT:</font></b><font size="4"> Še enkrat hvala za besedo. Člane komisije je zanimalo v zvezi s katerimi podatki prihaja do največ vprašanj, oziroma je bilo predlagano, da bi se glede na najpogostejša vprašanja opozorilo zavezance, da bi bili bolj pozorni pri objavi teh podatkov oziroma da jih res objavijo že v naprej. Oziroma je bilo v razpravi izpostavljeno, da je smiselno zavezance torej že v naprej opozorit, kaj naj javno objavijo. V razpravi je bilo pojasnjeno, da se najpogostejše vprašanja nanašajo na področje javnih razpisov, javnih naročil in pa razpisovanje javnih sredstev, za katera pa so zavezanci v skladu z 10. členom Zakon o dostopu javnih informacij dolžni objaviti rezultate razpisa in porabo sredstev na svetovnem spletu. Po navedbah predstavnice Ministrstva za javno upravo, vprašanja postajajo vse bolj kompleksna in zahtevna, zato torej ni mogoče izdelati določenega vzorca, katera vprašanja so najpogostejša. Med drugim je pa člane komisije tudi zanimalo, oziroma so postavili vprašanje, ali se glede na analize preteklih let pričakuje, da se bo število zahtevkov povečevalo, oziroma zmanjševalo. Zdaj za enkrat torej kaže, da je trend upadanja in to je verjetno tudi posledica tega, da se zavezanci vse bolj zavedajo, katere podatke je treba seveda javno objavit oziroma omogočit javni dostop. V razpravi je bilo izpostavljeno tudi predvsem, ker v komisiji so predstavniki lokalnih interesov, kako je z trendom tako imenovanih šikaniranih vprašanj. Pojasnjeno je bilo torej, da se je ravno na lokalni ravni pojavilo največ teh šikaniranih vprašanj, tako imenovanih šikanoznih vprašanj in tu seveda se pričakuje, da bo Ministrstvo za javno upravo preko službe za lokalno samoupravo, lokalnim skupnostim tudi v bodoče seveda pomagalo oziroma jim svetovalo, kako se temu izogniti. Sicer pa je komisija poročilo ocenila kot primerno za potrditev. Hvala.</font><br>
<br>
<b><font size="4">PREDSEDNIK ZVONKO ČERNAČ: </font></b><font size="4">Hvala lepa. Odpiram razpravo. Prvi se je javil poslanec Jani Möderndorfer. Izvoli.</font><br>
<br>
<b><font size="4">JANI (JANKO) MÖDERNDORFER (PS SMC):</font></b><font size="4"> Hvala lepa predsednik. Danes imamo pred sabo poročilo, ki bi ga v resnici in tudi malce nenavadno je, boste morali priznati, da v bistvu pravzaprav govorimo o eni materi o kateri smo že govorili pred počitnicami. Govorili smo pa zato, ker je poročilo informacijskega pooblaščenca bilo pred počitnicami, zdaj imamo pa poročilo Ministrstva za javno upravo in govorimo pravzaprav o isti materi in še enkrat bomo malo ponovili in obnovili ene stvari. Zato bi bilo smiselno, da je čisto iz vidika postopka, da združimo obe poročili in istočasno obravnavata, ker se dotikata istih in podobnih vprašanj. In ne nazadnje bi lahko tako zadevo opravili samo enkrat. Ampak to ni problem dotičnih poročil, ampak bolj Državnega zbora, ker bi bilo smiselno, da se to uredi.</font><br>
<font size="4"> No, ampak zdaj gremo pa k vsebini, tisto kar je bolj pomembno. Ne glede na to, da smo že junija meseca oziroma pred počitnicami ugotavljali, da na podlagi poročila informacijske pooblaščenke in smo poročilo tudi pohvalili, ne nazadnje se zdaj poslanci zelo velikokrat ukvarjamo z spremembo zakonodaje. Zelo malo pa se pogovarjamo o implementaciji oziroma posledicah, kako ta zakonodaja učinkuje v praksi in kaj to za sabo prinaša. No, in če za kaj lahko povemo, lahko povemo zagotovo, da ta Zakon o dostopnosti informacij javnega značaja pravzaprav z dvema zadnjima novelama, tako 15, 18 pravzaprav na nek način oziroma 16, začela je veljati 16, sprejeta je bila 15. V bistvu učinkuje zaradi tega, ker to govorita pravzaprav obe poročili. Ne nazadnje če se spomnite z prvo novelo smo pravzaprav</font><br>
<br>
<b><font size="4">10. TRAK: (BJ) – 14.45</font></b><br>
<br>
<font size="4">	(nadaljevanje) šli en korak naprej z drugo novelo pa v bistvu še en korak dlje na podlagi opozoril, tako novinarjev, raziskovalnih novinarjev kot ostalih medijev, pravzaprav, ko se je ugotavljalo, da v resnici so nerazumne zahteve po strašno velikem zaračunavanju, ko so pridobivali te informacije javnega značaja, ker se je zaračunavalo »svašta«. No, takrat Vlada spremeni uredbo in na podlagi spremenjene uredbe imamo zdaj enotni cenik za vse te informacije in seveda ne nazadnje ne smemo pozabiti celo na prakso, sodno prakso Upravnega sodišča, ki je vodil postopke, je uvedel nenormalne postopke, ki so v bistvu samo otežili delo raziskovalnih novinarjev, ker so bili roki tako dolgi, da pravzaprav sploh več ni bilo smisla, preden si prišel do te informacije, da bi lahko kar koli kej opravil. No, ampak tisto, kar pa seveda je odprto pri današnjem poročilu in kar smo ugotavljali pri poročilu informacijske pooblaščenke, pa je ta tako imenovani znameniti molk organov o katerem smo zdaj v uvodu že kar nekaj slišali. Mene moram reči strašansko skrbi predvsem zaradi tega, ker sam zakon pravzaprav je namenjen preglednejšim in bolj odprtemu delovanju javnega sektorja, ki pravzaprav upravlja z denarjem davkoplačevalcev in ne nazadnje z vsemi posledicami, ki se dotikajo državljanov in državljank oziroma tudi rezidentov, ki plačujejo davke. Tudi te so vključeni. Je nerazumno, jaz si danes še vedno ne znam v 21. stoletju pri tej stopnji demokracije razlagat, kako si lahko sploh en državni organ privošči molk organa. To je preprosto nerazumljivo. Mislim, od kje ima to zakonsko podlago in to pravico da... Namreč molk organa je v bistvu drugače povedano zavrnitev dostopa do javne informacije. To je to. Samo tega ne poveš, oziroma nič ne storiš oziroma enostavno čakaš, ali bo na drugi strani tisti tako moder, da bo sprožil postopek in bo odkorakal do informacijskega pooblaščenca s pritožbo, da se začne postopek. Ker če tega ne bo naredil, bo mislil mogoče, ker je neuk, da je to tako prav. Ampak saj veste, kaj večina ljudi reče. »Nisem dobil odgovora. Že čakam pol leta, pa nič ni. Ma ne, en let že čakam pa sploh nč ni.« In ne razume, da tega odgovora nikoli ne bo dobil. Ker bi že po tridesetih dnevih vse skupaj – je zadeva končana. Različno od postopkov, oziroma vseh ostalih zgodb. </font><br>
<font size="4">	Zdaj, kaj narediti. Jaz bi pravzaprav moral biti bolj natančen. Mene prav zanima, katera Ministrstva pa kateri postopki so. Pa tega podatka danes ne bom dobil. Ker edino tako bi lahko zajezil molk organa, ker bi na prangar postavil posamezne organe, ki si to dovolijo. Zdaj moram reči, da sicer nismo zelo natančno poslušali informacijsko pooblaščenko, ki je povedala naslednje, da je bila zelo zadovoljna, da so ta molk organa zniževali na lokalni skupnosti. Zdaj v zadnjem letu 2018 se je pa to spremenilo in obrnilo na glavo, se je pa to povečalo. Saj ne nazadnje smo danes slišali v odstotkih te procente, kaj to dejansko pomeni, ampak summa sumarum molk organa v številki, se je pa povečal. In je višji, kot je bil še leto poprej. Kar pomeni, da je to praksa, ki pravzaprav učinkuje, deluje. Ne vem pa, če smo z njo lahko zadovoljni pa če lahko tako mirno prezremo celo zgodbo. Zdaj ena od, eden od argumentov, kaj storiti, je seveda osveščanje in tako naprej. Ampak, jaz mislim, da bo počasi treba povprašat malce več. Kdo? Žal ne gre drugače. Kdo je ta in v kakšnih primerih se to dogaja. Zdaj, danes smo slišali, da molk organa je dostikrat tudi tako, da dokumenta ni. Nisem pa razumel, ali se potem kasneje izkaže, da dokument je. Tega nisem slišal. Glede, včasih mogoče res ni dokumenta, včasih so evidence, pa teh evidenc ni oziroma jih sploh ne delajo, ali pa te evidence so pa jih razumejo drugače, kot varstvo osebnih podatkov, pa kaj ti jaz vem kaj še vse. Skratka, v resnici se pa dostikrat zgodi, da takšnih evidenc niti ne bi smeli delati. Pa jih imajo. </font><br>
<br>
<b><font size="4">11. TRAK: (BJ) – 14.50</font></b><br>
<font size="4">	</font><br>
<font size="4">	(nadaljevanje) Govorim zelo na splošno. Ker me še vedno zanima molk organa, me je, moram reči, presenetilo tudi to, kar smo slišali. Se bom zdaj vrnil na lokalno skupnost, da celo funkcionarji, občinski svetniki, se obračajo na informacijsko pooblaščenko. Kar je svojevrsten absurd. Oni po zakonu oziroma po svojih aktih v svoji lokalni skupnosti, pravzaprav imajo dostop do dokumentacije kot občinski svetniki, ki odločajo in lahko od župana oziroma od občinske uprave zahtevajo določeno dokumentacijo. Ampak ali gre tukaj samo za nevednost, ali gre celo za to, da dejansko niti kot funkcionarji ne morajo priti do teh podatkov in potem prihaja do teh nepotrebnih poti, da mora informacijski pooblaščenec početi nekaj, kar pravzaprav bi oni lahko čisto po drugi liniji dosegli oziroma opravljali svojo nalogo, če bi prišli do teh dokumentov.</font><br>
<font size="4">	 Zdaj jaz lahko samo rečem, da sem pravzaprav zadovoljen s poročilom, ne pa z rezultati poročila. Če me razumete. Delo je že opravljeno. Mi danes poročilo obravnavamo. Ampak mene predvsem zanima veste, ko nekdo recimo, če meni nekaj naredi, kar se izkaže, da je narobe, napačno, slabo in potem, saj veste, to je približno tako: natakar pride in reče, se vam opravičujemo v imenu hiše, da se je to zgodilo, kar koli pač že. In po navadi še reče, vas častimo s tem in s tem. Kot opravičilo. Če bi metaforično to prenesel sem, jaz veste natakarju vedno rečem, hvala lepa za opravičilo, ampak dajte vi meni povedati eno drugo stvar – kaj pa boste naredili, da se to ne bo več zgodilo? Ali se to bo spet pri naslednjem zgodilo? In tega odgovora jaz največkrat ne dobim. Kaj bomo mi, v tem primeru izvršna veja oblasti, ki danes imate poročilo, vem da je zoprno in težko odgovarjati zaradi tega, ker niste avtorji teh molkov organa. Ampak kaj boste naredili. Ali boste začeli izobraževati ministrstva? Ker mislim, če kdo, potem bi na ministrstvih in na upravnih enotah, pa prekleto dobro, brez tega izobraževanja vedet, kaj jim pritiče in kaj je njihova naloga. Ali bodo imeli post izobraževanje, ki bi ga že morali imeti. Ker veste, meni se vedno postavlja samo dve vprašanji, kadar uradnik naredi molk organa. Ali noče, ali pa ne zna. Ampak vam povem, oba odgovora sta zelo, zelo slaba in pomenita začetek postopka odpovedi na delovnem razmerju, ker ni sposoben opravljati svojega poklica. Tretjega izgovora ni. Hvala.</font><br>
<br>
<b><font size="4">PREDSEDNIK ZVONKO ČERNAČ: </font></b><font size="4">Ja, glede pripombe o istočasni obravnavi dvoletnega in letnega poročila, to bi se letos lahko zgodilo, ker imamo poročilo za leto 2017 in 2018. Prihodnje leto to ne bo mogoče. V kolikor bi dvoletno poročilo pravočasno bilo pripravljeno, tako kot zakon določa do 31. marca, kot vidite nosi datum 20. junij. Zaradi tega obravnava z letnim poročilom ni bila mogoča. V kolikor pa letnega poročila ne bi obravnavali v juniju, potem bi pa bili mi v zamudi, ker bi potekli več kot trije meseci od prejema do obravnave tega poročila. Tako da, tukaj ni razlog na parlamentu, kot je bilo rečeno s strani razpravljavca, ampak je razlog pri pripravljavcih poročila. V kolikor bi bilo poročilo pripravljeno, dvoletno poročilo v roku, ki ga določa zakon potem bi bila seveda skupna obravnava seveda tudi opravljena. 	Želi še kdo razpravljat oziroma želi predstavnica Ministrstva za javno upravo državna sekretarka dati kakšna pojasnila glede tega, kar je bilo v razpravi poslancema Möderndorfer izpostavljeno? Izvolite.</font><br>
<br>
<b><font size="4">MOJCA RAMŠAK PEŠEC:</font></b><font size="4"> Ja tako kot sem želela že na odziv poročila informacijske pooblaščenke poudarit, smo na ministrstvu zelo razmišljali v zvezi s tem molkom organa in dejansko imamo že pripravljen načrt, tako preko upravne akademije, kot tudi preko službe za lokalno samoupravo, ki se posebej ukvarja še z občinami, to svoje edukativno in svetovalno vlogo povečati. Do sedaj so bile približno dve usposabljanji</font><br>
<br>
<b><font size="4">12. TRAK: (JJ)- 14.55</font></b><font size="4"> </font><br>
<br>
<font size="4">	(nadaljevanje) oziroma delavnici na leto na to temo organizirani po statistiki zadnjih dveh letih, katerih se je udeležilo 105 udeležencev, ampak to svojo izobraževalno vlogo bomo v nadaljevanju še ojačali.</font><br>
<font size="4">	Seveda imamo v okviru Ministrstva za javno upravo tudi inšpektorat za javni sektor, ki je tudi pristojen za izvajanje inšpekcijskega nadzora nad izvajanjem tega zakona. Žal pa se prosilci za te informacije tega inšpektorata ravno ne poslužujejo v tolikšni meri, kot bi morda pričakovali, da bi se tudi inšpekcijski nadzorni izvajali, ker so v glavnem te prijave na inšpekcijski nadzor, kot so, omenila sem 11 prijav, nanašali na to, da niso vili objavljeni katalogi informacij javnega značaja. Očitno te prosilci, ki doživijo molk organa se obrnejo neposredno na informacijsko pooblaščenko in ne toliko na inšpekcijski organ. Seveda je možno izvajati inšpekcijskega tudi sistemsko ne samo na podlagi prijave. Vprašanje je, če bodo inšpektorji v teh sistemskih nadzorih našli te dokumente, ki bodo kazali na to, da je bil nek dokument, na katerega ni bilo odgovorjeno, če inšpektor nima te informacije, da neko organ vloge ni obravnaval. Vprašanje je, če bodo potem te zavezanci to vlogo prostovoljno inšpektorju pokazali, kot vlogo, ki jih je bila dana in ni bila obravnavana. Razmišljamo v obe smeri. Žal pa se, kot sem rekla morda tudi ta pristojnost inšpektorata na tem področju, da bi tudi to naredili malo bolj jasno in transparentno in da bodo zavezanci poznali tudi topot, ne samo pot pritožbeno na informacijsko pooblaščenko, ampak tudi na Inšpektorat za javni sektor. Hvala lepa. </font><br>
<br>
<font size="4">	</font><b><font size="4">PREDSEDNIK ZVONKO ČERNAČ:</font></b><font size="4"> Hvala lepa. Ugotavljam, da ni več interesa za razpravo, zaradi tega zaključujemo z razpravo in obravnavo poročila in predlagam v sprejem naslednji sklep: »Odbor za notranje zadeve, javno upravo in lokalno samoupravo se je seznanil s skupnim dvoletnim poročilom o izvajanju Zakona o dostopu do informacij javnega značaja za leti 2017 in 2018, ter meni, da njegova obravnava na seji Državnega zbora ni potrebna.« Glasujemo. </font><br>
<font size="4">	Kdo je za? (11 članov.) Je kdo proti? (Nihče.)</font><br>
<font size="4">	Ugotavljam, da je ta sklep sprejet. </font><br>
<br>
<font size="4">	S tem zaključujem to točko dnevnega reda in tudi današnjo sejo odbora. Hvala vsem za sodelovanje in lep dan še naprej. </font><br>
<br>
<b><font size="4">Seja je bila končana 11. septembra 2019 ob 14.58.</font></b>