<h5 class="label"><span>Vsebina zapisa seje (v pregledu)</span></h5><div align="center">
<p></p></div><div align="center"><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">MANDATNO-VOLILNA KOMISIJA</font></b><br>
<b><font size="4">25. nujna seja</font></b><br>
<br>
<b><font size="4">(22. december 2021)</font></b><br>
</div><br>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br>
<b><font size="4">Seja se je začela ob 8.01.</font></b><br>
<br>
<b><font size="4">	PREDSEDNIK IVAN HRŠAK: </font></b><font size="4">Pričenjam 25. nujno sejo Mandatno-volilne komisije.</font><br>
<font size="4">	Vse članice in člane komisije, vabljene ter ostale prisotne prav lepo pozdravljam. Obveščam vas, da so zadržani in se seje ne morejo udeležiti naslednje članice oziroma člani: Franc Jurša, Maša Kociper in pa Ferenc Horvŕth. Po pooblastilu pa na seji sodeluje Jure Ferjan, nadomešča Danijela Krivca.</font><br>
<font size="4">	S sklicem seje ste prejeli naslednji dnevni red: prvič, predlog sklepa o imenovanju člana in namestnika člana sveta za sistem plač v javnem sektorju; in drugič, ponovitev kandidacijskega postopka za imenovanje 2 članov sveta fundacije za financiranje invalidskih in humanitarnih organizacij v Republiki Sloveniji na predlog humanitarnih organizacij, ki so vpisane v razvid humanitarnih organizacij.</font><br>
<font size="4">	Ker v poslovniškem roku nisem prejel predlogov za spremembo dnevnega reda, ugotavljam, da je dnevni red seje takšen, kot ste ga prejeli s sklicem. Nekatera gradiva za današnjo sejo ste prejeli v varovani predal v sistemu Udis, saj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožiti vprašanja, vas prosim za predhodno opozorilo, saj moram v takem primeru v skladu s 101. členom poslovnika sejo zapreti za javnost.</font><br>
<br>
<font size="4">	Zdaj pa prehajamo na </font><b><font size="4">1. TOČKO DNEVNEGA REDA – PREDLOG SKLEPA O IMENOVANJU ČLANA IN NAMESTNIKA ČLANA SVETA ZA SISTEM PLAČ V JAVNEM SEKTORJU.</font></b><br>
<b><font size="4">	</font></b><font size="4">Kot gradivo za to točko dnevnega reda ste prejeli: poziv poslanskim skupinam k predlaganju kandidatov, delovno besedilo predloga sklepa in seznam kandidatov, ki so objavljeni na spletni strani Državnega zbora, s sklicem in pa predloge poslanskih skupin, ki ste jih članice in člani zaradi varstva podatkov prejeli v varovani predal v sistemu Udis. </font><br>
<font size="4">	Uvodna pojasnila. V skladu z drugim odstavkom 34. člena Zakona o sistemu plač v javnem sektorju predstavnika v svet za sistem plač v javnem sektorju imenuje tudi Državni zbor. Na podlagi odloka o ustanovitvi sveta za sistem plač v javnem sektorju imenuje Državni zbor enega člana in enega namestnika člana. Glede na dopis Ministrstva za javno upravo z dne 14. 12. 2021, v katerem je Državni zbor pozvalo, da do 20. 12. 2021 imenuje člana in namestnika člana sveta za sistem plač v javnem sektorju, sem poslanske skupine pozval, da predlagajo kandidate za člana in namestnika člana. Predloge sta posredovali Poslanska skupina Slovenske nacionalne stranke, ki za člana oziroma namestnika člana predlaga Zmaga Jelinčiča Plemenitega, ter Poslanska skupina Liste Marjana Šarca, ki za člana oziroma namestnika člana predlaga Rudija Medveda. Predloga sta popolna in pravočasna. Ker sta oba kandidata predlagana tako za mesto člana kot tudi za mesto namestnika člana sveta, bomo glasovanje o kandidatu za člana opravili z glasovnicami. Neizbrani kandidat pa bo v sklepu uvrščen na mesto namestnika člana. </font><br>
<font size="4">Odpiram razpravo članic in članov komisije. Želi kdo razpravljati? Izvoli, gospod Tanko.</font><br>
<br>
<b><font size="4">JOŽE TANKO (PS SDS): </font></b><font size="4">Ja, hvala lepa.</font><br>
<font size="4">Gospod predsednik, jaz imam eno vprašanje. Zdaj tukaj pod zaupno smo dobili to gradivo za ta 2 člana. Zdaj pa me zanima glede na to, da je pod dopis LMŠ podpisan Brane Golubić(?), me zanima, a je to kakšna sprememba nastala naknadno ali je napaka ali ne vem, ker sicer mislim, da bi morali to zadevo predlagatelja popravit, ker ni on vodja poslanske skupine.</font><br>
<br>
<b><font size="4">2. TRAK: (NM) – 8.05</font></b><br>
<br>
<font size="4">	</font><b><font size="4">PREDSEDNIK IVAN HRŠAK: </font></b><font size="4">Lahko mogoče Andreja Zabret mogoče pojasni to zadevo? Aha. Ja, na dopisu piše Brane Golubić, vodja Poslanske skupine LMŠ. Mogoče je to tiskarska napaka, no. / oglašanje iz dvorane/</font><br>
<br>
<font size="4">	</font><b><font size="4">ANDREJA ZABRET (PS LMŠ): </font></b><font size="4">Ja, mislim zdaj to je pa verjetno pač tiskarska napaka, no. Tako da tukaj gre pač, tudi njegov podpis je prisoten na dopisu. Tako da mislim, da je jasno evidentno, da za koga gre. Tako da mislim, da pri tem ne bi smela biti težava.</font><br>
<br>
<font size="4">	</font><b><font size="4">PREDSEDNIK IVAN HRŠAK: </font></b><font size="4">V redu, hvala za to pojasnilo. Saj se mi je zdelo, da to mora biti tiskarska napaka. Hvala lepa.</font><br>
<font size="4">	Želi še kdo razpravljati? Izvoli, Dušan Šiško.</font><br>
<br>
<font size="4">	</font><b><font size="4">DUŠAN ŠIŠKO (PS SNS): </font></b><font size="4">Predsedujoči, hvala.</font><br>
<font size="4">	Glede na to, da smo na zadnji seji imeli eno zelo čudno zadevo, ko je predsednik Državnega zbora kar sam umaknil točke iz glasovanja, se zdaj sprašujem, če je sploh smiselno, da glasujemo oziroma damo nek predlog, ker s tem, kaj je predsednik Državnega zbora naredil, je tako vam kot predsedniku in nam ostalim članom dal neko nezaupnico. In zdaj se sprašujem, ali ima sploh smisla še glasovat, ker če ne bo po njegovi volji, bo spet točko odmaknil z dnevnega reda.</font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNIK IVAN HRŠAK: </font></b><font size="4">Ja, hvala za ta predlog.</font><br>
<font size="4">	To seveda ni predmet dnevnega reda in o tem seveda ne bomo zdaj razpravljali. Skratka, če še kdo želi razpravljati? Če ne, zaključujem razpravo.</font><br>
<font size="4">	Prehajamo na glasovanje o članu sveta za sistem plač v javnem sektorju. Ker bomo izbirali med več kandidati, kot se jih imenuje, bomo glasovali z glasovnicami. Zato predlagam, da glasovanje vodi komisija v naslednji sestavi: Andreja Zabret kot predsedujoča, Karmen Kozmus Ferjan kot članica in pa Dušan Šiško kot član. Pričenjam glasovanje. Aha, samo malo. Ja, glasovanje poteka.</font><br>
<font size="4">	Kdo je za? (10 članov.) Kdo je proti? (Nihče.)</font><br>
<font size="4">	Ugotavljam, da je predlog sprejet.</font><br>
<font size="4">	Mandatno-volilna komisija bo odločala z večino opredeljenih glasov navzočih članov komisije. Na glasovnici sta navedena kandidata, izmed katerih bomo izbirali enega, in sicer sta to: pod zaporedno številko 1 Zmago Jelinčič Plemeniti in pod zaporedno številko 2 Rudi Medved. Kandidata sta na glasovnici navedena po abecednem vrstnem redu. Glasuje se tako, da se obkroži zaporedna številka pred imenom kandidata. Glasovnica, na kateri bosta obkrožena oba kandidata, ne bo veljavna. Neveljavna bo tudi glasovnica, ki ne bo izpolnjena, in glasovnica, s katere volja poslanca ne bo jasno razvidna. Za člana bo določen tisti kandidat, ki bo prejel največje število glasov članov in članic komisije. Prosim komisijo, da razdeli glasovnice. Glasovanje se bo pričelo ob 8.10 in bo trajalo 5 minut do 8.15. Po opravljenem glasovanju potrebujejo člani komisije primeren čas, da glasove preštejejo. Sejo bomo tako nadaljevali ob 8.20.</font><br>
<font size="4">	Prekinjam sejo in prosim komisijo, da prične z delom. Hvala.</font><br>
<br>
<font size="4">	(Seja je bila prekinjena ob 8.09.)</font><br>
<br>
<b><font size="4">3. TRAK: (NM) – 8.20</font></b><br>
<br>
<b><font size="4">	</font></b><font size="4">(Seja se je nadaljevala ob 8.20.)</font><br>
<br>
<font size="4">	</font><b><font size="4">PREDSEDNIK IVAN HRŠAK: </font></b><font size="4">Nadaljujemo s sejo.</font><br>
<font size="4">	Prosim predsedujočo, da nas seznani z rezultati glasovanja.</font><br>
<font size="4">	Izvoli, Andreja.</font><br>
<br>
<font size="4">	</font><b><font size="4">ANDREJA ZABRET (PS LMŠ): </font></b><font size="4">Ja, hvala.</font><br>
<font size="4">	Zdaj v sestavi komisije, ki je bila izvoljena, smo pregledali glasovnice in so rezultati sledeči. Razdeljenih je bilo 12 glasovnic. Oddanih je bilo 12 glasovnic. Neveljavnih ni bilo. Veljavnih je bilo 12 glasovnic. Od 2 kandidatov, za katere smo glasovali, sta, je dobil Jelinčič Plemeniti Zmago 8 glasov, Medved Rudi pa 4 glasove, kar pomeni, da je največ glasov članic in članov Mandatno-volilne komisije prejel kandidat Jelinčič Plemeniti Zmago.</font><br>
<br>
<font size="4">	</font><b><font size="4">PREDSEDNIK IVAN HRŠAK: </font></b><font size="4">Najlepša hvala za to opravljeno delo in podano poročilo o glasovanju.</font><br>
<font size="4">	Na podlagi izida glasovanja ugotavljam, da smo določili kandidata za člana, ki ga bomo vključili v besedilo predloga sklepa, ki ga bomo posredovali v odločitev Državnemu zboru.</font><br>
<font size="4">	Sedaj pa prehajamo še na glasovanje o uvrstitvi kandidata za namestnika člana sveta za sistem plač v javnem sektorju v predlog sklepa, ki ga bomo posredovali v odločitev Državnemu zboru. Na glasovanje dajem predlog, da se Rudi Medved kot kandidat za namestnika člana uvrsti v predlog sklepa o imenovanju člana in namestnika člana sveta za sistem plač v javnem sektorju. Pričenjam glasovanje.</font><br>
<font size="4">	Kdo je za? (11 članov.) Kdo je proti? (Nihče.)</font><br>
<font size="4">	Ugotavljam, da je sklep sprejet.</font><br>
<font size="4">	Na glasovanje dajem torej naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se za člana sveta za sistem plač v javnem sektorju imenuje Zmago Jelinčič plemeniti, za namestnika člana pa Rudi Medved.« Pričenjam glasovanje.</font><br>
<font size="4">	Kdo je za? (10 članov.) Kdo je proti? (Nihče.)</font><br>
<font size="4">	Ugotavljam, da je sklep sprejet.</font><br>
<font size="4">	</font><br>
<font size="4">	Zaključujem to točko dnevnega reda.</font><br>
<br>
<font size="4">	In prehajamo na </font><b><font size="4">2. TOČKO DNEVNEGA REDA – PONOVITEV KANDIDACIJSKEGA POSTOPKA ZA IMENOVANJE 2 ČLANOV SVETA FUNDACIJE ZA FINANCIRANJE INVALIDSKIH IN HUMANITARNIH ORGANIZACIJ V REPUBLIKI SLOVENIJI NA PREDLOG HUMANITARNIH ORGANIZACIJ, KI SO VPISANE V RAZVID HUMANITARNIH ORGANIZACIJ.</font></b><br>
<font size="4">	Za obravnavo te točke dnevnega reda ste prejeli delovno gradivo z dne 21. 12. 2021 s priloženim osnutkom ponovnega javnega poziva humanitarnim organizacijam za predlaganje kandidatov za 2 člana sveta FIHO. </font><br>
<font size="4">Uvodna pojasnila. V skladu s 1. točko drugega odstavka 10. člena Zakona o lastninskem preoblikovanju Loterije Slovenije Državni zbor imenuje in razrešuje 20 članov sveta FIHO, od tega 7 članov na predlog humanitarnih organizacij, ki so vpisane v razvid humanitarnih organizacij. Glede na predčasno prenehanje mandata 2 članoma sveta FIHO iz vrst humanitarnih organizacij, je Mandatno-volilna komisija v Uradnem listu dne 27. 10. 2021 objavila javni poziv humanitarnim organizacijam za predlaganje kandidatov za 2 člana sveta FIHO. Predlog sklepa, ki ga je na podlagi navedenega javnega poziva v odločanje Državnemu zboru posredovala Mandatno-volilna komisija, na glasovanju v Državnem zboru 16. 12. 2021 ni dobil zadostnega števila glasov poslancev, zato mora Mandatno-volilna komisija ponoviti postopek imenovanja 2 članov iz vrst humanitarnih organizacij, ki bosta v svet FIHO imenovana za preostanek mandata sveta FIHO, ki se izteče 25. 6. 2022. Želi kdo o tem razpravljati? Če ne, zaključujem razpravo. </font><br>
<font size="4">In na glasovanje dajem naslednji predlog sklepa: »Mandatno-volilna komisija objavi ponovni javni poziv humanitarnim organizacijam, vpisanim v razvid humanitarnih organizacij, za predlaganje kandidatov za 2 člana sveta Fundacije za financiranje invalidskih in humanitarnih organizacij v Republiki Sloveniji. Javni poziv se objavi v Uradnem listu Republike Slovenije in na spletnih straneh Državnega zbora, informacija o pozivu pa na programu TV Slovenija 3.</font><br>
<br>
<b><font size="4">4. TRAK: (NM) – 8.25</font></b><br>
<br>
<b><font size="4">	</font></b><font size="4">(nadaljevanje) Rok za predlaganje kandidatov je do vključno ponedeljka, 17. 1. 2022.« Pričenjam glasovanje.</font><br>
<font size="4">	Kdo je za? (11 članov.) Kdo je proti? (Nihče.)</font><br>
<font size="4">	Ugotavljam, da je sklep sprejet.</font><br>
<font size="4">	Po izteku roka za posredovanje predlogov bom predlagal širitev januarske seje Mandatno-volilne komisije, ki bo predvidoma 27. 1. 2022.</font><br>
<br>
<font size="4">	Zaključujem to točko dnevnega reda in 25. nujno sejo Mandatno-volilne komisije. Zahvaljujem se vam za sodelovanje in želim uspešno delo še naprej.</font><br>
<font size="4">	Hvala.</font><br>
<br>
<b><font size="4">Seja je bila končana 22. decembra 2021 ob 8.26.</font></b>