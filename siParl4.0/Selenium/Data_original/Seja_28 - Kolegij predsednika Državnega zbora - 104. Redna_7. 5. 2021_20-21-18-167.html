<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR </b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>104. seja </b><br>
<br>
<b>(7. maj 2021)</b><br>
<br>
</p></div><br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 11.01.</b><br>
<br>
<b>1. TRAK: (SC) </b><br>
<br>
<b>	PREDSEDNIK IGOR ZORČIČ: </b>Spoštovane kolegice in kolegi, gospe in gospodje!<br>
	Začenjam 104. sejo Kolegija. Obveščam vas, da ste bili včeraj z dopisom obveščeni, da boste na dnevni red uvrščeni tudi 1.a točka dogovor o sklicu izredne seje zbora in 1.b točka Predloga za obravnavo predlogov zakonov po nujnem postopku ter vam je bilo hkrati posredovano gradivo k 4., 5. in 6. točki dnevnega reda. Obveščam vas, da kolega Marko Koprivc po pooblastilu nadomešča Matjaža Hana. <br>
<br>
	Prehajamo na <b>1. TOČKO DNEVNEGA REDA - DOGOVOR O SKLICU IZREDNE SEJE ZBORA.</b><br>
<b>	</b>S sklicem seje kolegija ste kot gradivo k tej točki prejeli zahtevo skupine 39 poslank in poslancev s prvopodpisanim dr. Matejem T. Vatovcem za sklic izredne seje Državnega zbora. V zvezi s sklicem 72. izredne seje Državnega zbora sem v sklicu seje kolegija predlagal sledeče: predlog dnevnega reda točka 1., Predlog zakona o spremembah in dopolnitvah Zakon o izgradnji in upravljanju in gospodarjenju z drugim tirom železniške proge Divača – Koper prva obravnava, datum seje torek 11. 5. ob 14. uro do zaključka seje. Najava časa za razpravo za poslanske skupine ena točka po tretjem odstavku 67. člena Poslovnika zbora do pet minut za dopolnilno obrazložitev predlagatelja predloga zakona in do pet minut za predstavitev mnenja Vlade ter do 30 minut za razpravo predlagatelja in do 30 minut za razpravo Vlade. Včeraj pa je bil vložen predlog za mojo razrešitev z mesta predsednika Državnega zbora glede na to predlagam, da se na podlagi sklepa kolegija na dnevni red te izredne seje uvrsti tudi naslednja točka to je točka 2. mandatno volilne zadeve. Sedaj, če bi bil razrešen, potem bi na tej seji opravil tudi volitve novega predsednika Državnega zbora. <br>
	Odpiram razpravo. Kolega T. Vatovec. <br>
<br>
	<b>DR. MATEJ TAŠNER VATOVEC (PS Levica): </b>Hvala za besedo, predsednik. <br>
	Jaz bi imel eno prošnjo in sicer glede datuma, zaradi nekaterih odsotnosti poslank in poslancev, predlagateljev novele Zakona o izgradnji, upravljanju, gospodarjenju z drugim tirom železniške proge Divača – Koper bi prosil, da sejo lahko prestavimo na eden dan kasneje v sredo ne vem ob 10. recimo. <b> </b><br>
<br>
<b>	PREDSEDNIK IGOR ZORČIČ: </b>Okej, hvala lepa. Še kdo? Potem zaključujem razpravo. Se bom v zvezi s tem odločil po najavah časa. Torej na glasovanje dajem naslednji sklep: »V skladu z drugim odstavkom 58. člena Poslovnika Državnega zbora se na dnevni red 72. izredne seje Državnega zbora uvrsti naslednja točka dnevnega reda to je točka 2. mandatno-volilne zadeve predlog za razrešitev predsednika Državnega zbora.« <br>
	Kdo je za? (SD, Nepovezani, LMŠ, DeSUS)… <br>
Proceduralno.<b> </b><br>
<br>
<b>GREGOR PERIČ (PS SMC): </b>Gospod predsednik jaz bi prosil samo za 10 minut pavze, če je možno ali lahko? <br>
<br>
<b>2. TRAK: (DAG) – 11.05</b><br>
<br>
	<b>PREDSEDNIK IGOR ZORČIČ: </b>Možno je deset minut pavze, prav. <br>
<br>
	<b>GREGOR PERIČ (PS SMC): </b>Najlepša hvala. <br>
<br>
	<b>PREDSEDNIK IGOR ZORČIČ: </b>Okej. Prekinjam za deset minut. Nadaljujemo ob 15 minut čez 11.00. <br>
<br>
	(Seja je bila prekinjena ob 11.05.)<br>
<br>
<b>3. TRAK: (SB) – 11.15</b><br>
<br>
	(Seja se je nadaljevala ob 11.17.)<br>
<br>
<b>	PREDSEDNIK IGOR ZORČIČ:</b> Spoštovane kolegice in kolegi, nadaljujemo sejo Kolegij. Torej, smo pri glasovanju o sklepu, in sicer s sledečo vsebino. V skladu z drugim / Oglašanje iz klopi/ Postopkovni predlog? Kolega Perič, postopkovni predlog.<br>
<br>
<b>	GREGOR PERIČ (PS SMC):</b> Hvala, gospod predsednik. Torej, jaz bi vas prosil, če lahko ponovite sam sklep, pa se bom potem še enkrat oglasil. Hvala.<br>
<br>
<b>	PREDSEDNIK IGOR ZORČIČ:</b> Vsebina sklepa je sledeča: v skladu z drugim odstavkom 58. člena Poslovnika Državnega zbora se ne dnevni red 72. izredne seje Državnega zbora uvrsti naslednja točka dnevnega reda, točka 2 – mandatno-volilne zadeve, a) predlog za razrešitev predsednika Državnega zbora. Lahko glasujemo? Torej glasujemo o tem.<br>
	Kdo je za? (SD, Nepovezani, SAB, Levica, LMŠ.) To je 43. glasov. Kdo je proti? (SMC, DeSUS, SDS, SNS in NSi.)<br>
	Ugotavljam, da sklep ni sprejet.<br>
	Na glasovanje dajem naslednji sklep poslanske skupine k eni točki dnevnega reda 72. izredne seje Državnega zbora najavijo čas v skladu s tretjim odstavkom 67. člena Poslovnika zbora. <br>
	Kdo je za? (SMC, DeSUS, SDS, SNS, NSi.) Soglasno sprejeto. <br>
	Ugotavljam, da je sklep sprejet.<br>
	Na glasovanje dajem še naslednji sklep. Za uvodno obrazložitev ima predlagatelj predloga zakona na voljo do 5 minut, za razpravo pa do 30 minut, Vlada ima za uvodno predstavitev mnenja k predlogu zakona na voljo do pet minut in do 30 minut za razpravo.<br>
	Kdo je za? <br>
Soglasno sprejeto.<br>
Postopkovni predlog, kolegica Maša Kociper.<br>
<br>
<b>MAŠA KOCIPER (PS SAB):</b> Moram povedati za zapisnik, da smo tukaj v opozicijo ponovno zelo presenečeni. Najprej so predvčerajšnjem kolegi iz koalicije mahali s 47 podpisi za razrešitev predsednika Državnega zbora, na koncu smo ugotovili včeraj, da jih je samo še 38, ki so jih vložili in danes, ko si predsednik dal na glasovanje razširitev dnevnega reda s točko za razrešitev predsednika Državnega zbora, ki si jo koalicija očitno zelo želi, saj tri dni že hodi s podpisi enkrat več, enkrat manj, koalicija glasuje proti razširitvi in proti temu, da bi odločali, <br>
<br>
<b>4. TRAK: (DAG) – 11.20</b><br>
<br>
<b>	</b>(nadaljevanje) da se predsednika Državnega zbora… <br>
<br>
	<b>PREDSEDNIK IGOR ZORČIČ: </b>Kolegica Maša Kociper, to smo ugotovili. Kakšen je vaš postopkovni predlog? <br>
<br>
	<b>MAŠA KOCIPER (PS SAB): </b>Ne, jaz bi to rada ugotovila za javnost, ki nas posluša in mogoče ne more slediti razpravi. Tako da če lahko mogoče kolegi vendar razložijo, to bi bil moj predlog, če lahko, da bomo razumeli, no… <br>
<br>
	<b>PREDSEDNIK IGOR ZORČIČ: </b>Tega poslovnik ne predvideva. Tako predlagam, da gremo naprej. <br>
	Zaključujem to točko dnevnega reda. <br>
		<br>
	Prehajamo na <b>1A TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.</b><br>
<b>	</b>Gradivo k tej točki ste prejeli včeraj s širitvijo seje kolegija, in sicer zahtevo skupine poslank in poslancev za sklic izredne seje Državnega zbora in predlog sklepa o obstoju izrednih okoliščin ter sklicu in izvedbi 73. izredne seje Državnega zbora. Skupina poslank in poslancev namreč v zahtevi predlaga, da se izredna seja izvede skladno s 93.a členom Poslovnika Državnega zbora. <br>
	Želi kdo besedo? Ugotavljam, da ne. Zaključujem razpravo. <br>
	Prehajamo… Ja, kolega. <br>
<br>
	<b>DR. MATEJ TAŠNER VATOVEC (PS Levica): </b>Jaz bi samo rad poudaril še enkrat, trenutno odbori oziroma delovna telesa Državnega zbora ne odražajo dejanskih razmer v Državnem zboru. Tako bi samo predlagal, da koalicija pride, kot je bilo na nek način razumeti na kolegiju ta teden, s proti predlogom za ureditev tega stanja do torka in da bi se odbori – upam, da se bo v torek ta zadeva rešila -, da bi se odbori za izredno sejo izvedli po tem datumu, se pravi, ko se razreši vprašanje razmerij med koalicijo in opozicijo v delovnih telesih. Ker pred tem bo spet še ena kopica zakonov, ki bodo obravnavani nelegalno. <br>
<br>
	<b>PREDSEDNIK IGOR ZORČIČ: </b>Okej, hvala lepa. <br>
	Prehajamo na odločanje o predlogu, da se 73. izredna seja Državnega zbora skliče in izvede kot seja na daljavo. Predlog bo sprejet, če ga podprejo vodje poslanskih skupin, katerih člani predstavljajo dve tretjini vseh poslancev. Predlog sklepa se glasi: »Sprejme se Predlog sklepa o obstoju izrednih okoliščin ter sklicu in izvedbi 73. izredne seje Državnega zbora.« Glasujemo.<br>
	Kdo je za? (SMC, DeSUS, SDS, SNS, NSi.) Kdo je proti? (…) <br>
	Ugotavljam, da sklep ni sprejet. <br>
	Ker predlog ni bil sprejet, bo sklicana običajna seja. <br>
	Odločiti moramo o najavi časa. Na glasovanje dajem naslednji predlog sklepa: »Poslanske skupine k eni točki dnevnega reda 73. izredne seje Državnega zbora najavijo čas v skladu s tretjim odstavkom 67. člena Poslovnika Državnega zbora. Predlagatelja, Vlada in skupina poslancev, imata pri predlogih zakonov za dopolnilno obrazložitev na voljo do 5 minut, za razpravo pa največ do 30 minut. Vlada pa ima pri 3. točki dnevnega reda za predstavitev mnenja na voljo do 5 minut ter do 30 minut za razpravo.« Glasujemo.<br>
	Kdo je za? (SMC, DeSUS, SDS, SNS, NSi.) Kdo je proti? (…)<br>
	Ugotavljam, da sklep ni sprejet. <br>
	Predlagam, da odločimo še o sklepu, s katerim bi matičnim delovnim telesom, ki bodo obravnavala zadeve za to izredno sejo, izjemoma omogočili delo po 22. uri, če bi bilo to potrebno. <br>
	Na glasovanje dajem naslednji predlog sklepa: »Matična delovna telesa lahko za obravnavo zadev z dnevnega reda 73. izredne seje Državnega zbora po potrebi zasedajo tudi po 22. uri.« Glasujemo.<br>
	Kdo je za? (SMC, DeSUS, SDS, SNS, NSi.) Kdo je proti? (…) <br>
	Ugotavljam, da tudi ta sklep ni sprejet. <br>
	Zaključujem to točko dnevnega reda. <br>
<br>
	Prehajamo na <b>1.B TOČKO DNEVNEGA REDA – PREDLOGI ZA OBRAVNAVO PREDLOGOV ZAKONOV PO NUJNEM POSTOPKU. </b><br>
<b>	</b>Gradivo ste prejeli včeraj z obvestilom o širitvi današnje seje kolegija. <br>
	Kolegij razpravlja in glasuje o treh predlogih Vlade za obravnavo predlogov zakonov po nujnem postopku. Najprej o predlogu, da Državni zbor po nujnem postopku obravnava Predlog zakona o spremembah in dopolnitvah Zakona o dohodnini. Želi besedo predstavnica Vlade mag. Janja Garvas Hočevar? Imate besedo. <br>
<br>
	<b>MAG. JANJA GARVAS HOČEVAR: </b>Hvala, predsednik. <br>
	Vlada Republike Slovenije predlaga Državnemu zboru, da predlog zakona obravnava po nujnem postopku, ker bi <br>
	<br>
<b>5. TRAK: (SC) – 11.25</b><br>
<br>
<b>	</b>(nadaljevanje) v primeru kasnejšega sprejetja zakona lahko nastale težko popravljive posledice za državo. Gre za pomemben ukrep pomoči gospodarstvu in prebivalstvu pri okrevanju po pandemiji Covid-19. Čim prej je treba vzpostavitvi gospodarsko aktivnost, povečati konkurenčnost slovenskega gospodarstva in preprečiti povečanje brezposelnosti. Predlagane spremembe so pomemben korak k ugodnejši davčni strukturi in zahtevajo čim prejšnjo realizacijo, saj analize in mednarodne primerjave kažejo, da je davčna struktura in obremenitev dela v Sloveniji z vidika mednarodne konkurenčnosti ter zagotavljanja kvalitetne in strokovno delovne sile slovenskemu gospodarstvu problematična. Predlaga se davčno razbremenitev dohodkov iz dela, davčno razbremenitev dohodkov iz kapitala in najema ter spremembe določenih olajšav v zvezi z dohodki iz dejavnosti in uvedba nove olajšave za vlaganje v zeleni in digitalni prehod. <br>
	Hvala lepa. <br>
<br>
	<b>PREDSEDNIK IGOR ZORČIČ: </b>Hvala lepa. Odpiram razpravo. Kolega Matej T. Vatovec. <br>
<br>
	<b>DR. MATEJ TAŠNER VATOVEC (PS Levica): </b>Najlepša hvala, predsednik. <br>
	Ta obrazložitev tako kot je tudi v zakonih vseh treh opredelil se bom do vseh treh nujnih postopkov na enkrat, ker je to tako imenovana davčna reformna vladna je bolj kot ne povlečena za lase. Tisto, kar v resnici so ti zakoni so darilo za premožnejše ljudi v tej državi za lastnike kapitale, za lastnike več nepremičnin, za tiste, ki si lahko privoščijo recimo zelo draga električna vozila in tako naprej. Tisto, kar s tem delate, če priključimo k temu še socialno kapico iz Zakona o debirokratizaciji je darilo najbogatejšim in to nima veze nobene veze z Covidom nima nobene veze z gospodarskim okrevanjem, ampak je samo še dodatno vrtanje luknje v proračunu, ki ste itak že tako poglobili, da je neverjetno. Izpad davčnih prihodkov bo pač znaten ne bo se vrnil s potrošnjo to je jasno in tudi redistribucija, če hočete temu teh olajšav je bistveno asimetrična. Se pravi tistih nekaj 100 evrov prejemniki minimalne plače na leto proti skoraj tisoč tistim, ki imajo najvišje prejemke. Iz tega vidika je čisto formalno ni nobene podlage za nujni postopek. Po drugi strani pa ne more biti nobene niti podlage v tem trenutku, ko bi morali gospodarsko okrevati in paziti tudi na to kako bomo v bistvu vlagali v razvoj in okrevanje vi delate proračunsko luknjo tako, da iz tega vidika bomo mi proti vsem trem predlogom za nujni postopek in seveda tudi proti zakonom kot takim. <br>
<br>
	<b>PREDSEDNIK IGOR ZORČIČ: </b>Hvala lepa. Besedo ima Jerca Korče. <br>
<br>
	<b>JERCA KORČE (PS LMŠ): </b>Ja najlepša hvala. Sedaj se pričakovala, da bodo predstavniki Vlade vendarle pojasnili kje vidijo tukaj razloge za nujni postopek, ker govorimo o 143. členu Poslovnika in sicer kadar je sprejem zakona nujen, zaradi interesov varnosti ali obrambe države ali zaradi odprave posledic naravnih nesreč ali za to, da se preprečijo težko popravljive posledice za delovanje države lahko Vlada seveda predlaga sprejem zakona po nujnem postopku. V teh treh zakonih ni niti enega razloga, ki izhaja iz 143. člena še več. Če že izhaja kakšen razlog, iz tega člena je to predvsem, da bi se preprečile težko popravljive posledice za delovanje države bi morala pač ta Vlada oditi ne pa prihajati s takimi predlogi v ta Državni zbor in to so predlogi, ki so predvsem hazardiranje z javnimi financami brez kakršnikoli normalnih izračunov in pojasnil kako se bodo te zadeve pokrivale. Govorimo o pokojninski blagajni, o zdravstveni blagajni tudi o občinskih blagajnah in tako hazardiranje v nekih težkih in negotovih časih je skrajno neodgovorno in seveda bomo glasovali proti nujnemu postopku, ker ni praktično nobenega razloga, da Vlada postopa na način nujnega postopka. <br>
	Hvala. <br>
<br>
	<b>PREDSEDNIK IGOR ZORČIČ: </b>Hvala lepa. Kolegica Janja Sluga ima besed. <br>
<br>
	<b>JANJA SLUGA (PS NeP): </b>Točno to, kar je bilo povedano s strani obeh predgovornikov in ne bom tega ponavljala. Opozorila bi, da v tem konkretnem primeru nujni postopek pomeni, da bo tako imenovana davčna reforma sprejeta praktično v enem tednu, še enkrat ponavljam, davčna reforma bo sprejeta v enem tednu torej na majski seji to si sedaj seveda žela koalicija v resnici pa vsebinsko ponavlja napake, ki so bile narejene že pod prejšnjo Janševo vlado v letu 2012, saj od takrat imamo v resnici podobno izkušnjo,     <br>
<br>
<b>6. TRAK: (TB) – 11.30</b><br>
<br>
	(nadaljevanje) ko se je poskušalo z ZUJF-om, katerega posledice čutimo še danes in so se zmanjšali javni izdatki, porinilo se je gospodarstvo v recesijo, hkrati se je uvajalo zniževanje davkov in olajšave za naložbe in seveda ni prišlo do nekih pozitivnih učinkov na gospodarstvo, ampak se je zgodilo ravno obratno. Kaj se je zgodilo? Proračunska luknja se je povečala za dodatnih 300 milijonov evrov. To se je zgodilo.<br>
In zdaj, v tem trenutku, ko je gospodarstvo tudi v recesiji, se zopet lotit, na enak način, ne vem, kako se lahko potem pričakuje drugačen rezultat. Jaz bi opozorila, da je proračunska luknja v lanskem letu znašala 3,8 milijarde evrov. Vem, rekli boste Covid. Samo 70 % tega zneska je dejansko povezanih s »Covidnimi« ukrepi, da sploh ne govorim več, v resnici, naprej in stvari, ki so vsebovane v tem trojčku zakonov, so zopet problematične. Vlada ob tem zanemarja opozorila Fiskalnega sveta, ki opozarja na to. Vlada tudi ne daje realističnih, nekih izračunov ali pa projekcij prihodkov ali pa jih sploh ne daje in se ob tem poslužuje še kreativnega računovodstva.<br>
Zato absolutno nasprotujemo nujnemu postopku, posebej še v luči tega, kar sem že opozarjala; v tem trenutku je stanje v Državnem zboru takšno, da ne odraža pravičnih razmerij na odborih in tudi to seveda želi koalicija izkoristiti, ko z protizakonitimi razmerji na odborih želi te zadeve spravit skozi, dokler še ima večino glasov in zato smo odločno proti.<br>
<br>
<b>PREDSEDNIK IGOR ZORČIČ:</b> Hvala lepa.<br>
Zaključujem razpravo. Na glasovanje dajem naslednji predlog sklepa: »Predlog zakona o spremembah in dopolnitvah Zakona o dohodnini se obravnava po nujnem postopku.« Glasujemo.<br>
Kdo je za? (SMC, DeSUS, SDS, SNS, NSi.) Kdo je proti? (?)<br>
Ugotavljam, da sklep ni sprejet.<br>
<br>
Prehajamo na obravnavo predloga Vlade, da Državni zbor po nujnem postopku obravnava Predlog zakona o spremembah in dopolnitvah Zakona o davku od dohodkov pravnih oseb.<br>
Želi besedo predstavnica Vlade? (Da.)<br>
Mag. Janja Garvas Hočevar, imate besedo.<br>
<br>
<b>MAG. JANJA GARVAS HOČEVAR:</b> Najlepša hvala.<br>
Tudi tukaj Vlada Republike Slovenije predlaga Državnemu zboru, da predlog zakona obravnava po nujnem postopku, da bi se preprečile težko popravljive posledice za delovanje države. Predlog zakona posega v obdavčitev dohodkov pravnih oseb, s podporo davčnih ukrepov drugim politikam, zlasti v okviru krize zaradi epidemije Covid-19 in nadalje v okviru okrevanja in odpornosti. Predlog določa ugodnejše davčne ukrepe od veljavnih in zagotavlja prijazen administrativni okvir obdavčitve, s poenostavitvami in zasledovanjem davčne gotovosti.<br>
Hvala.<br>
<br>
<b>PREDSEDNIK IGOR ZORČIČ:</b> Hvala lepa.<br>
Odpiram razpravo. Želi kdo besedo? (Ne.) Ugotavljam, da ne. Zaključujem razpravo.<br>
Prehajamo na glasovanje. Na glasovanje dajem naslednji predlog sklepa: »Predlog zakona o spremembah in dopolnitvah Zakona o davku od dohodkov pravnih oseb se obravnava po nujnem postopku.« Glasujemo.<br>
Kdo je za? (SMC, DeSUS, SDS, SNS, NSi.) Kdo je proti? (?)<br>
Ugotavljam, da sklep ni sprejet.<br>
<br>
Prehajamo še na obravnavo predloga Vlade, da Državni zbor po nujnem postopku obravnava Predlog zakona o spremembah in dopolnitvah Zakona o davku na dodano vrednost.<br>
Želi besedo predstavnica Vlade? (Da.)<br>
Gospa mag. Janja Garvas Hočevar, imate besedo.<br>
<br>
<b>MAG. JANJA GARVAS HOČEVAR:</b> Hvala.<br>
Vlada Republike Slovenije predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države. S predlogom zakona se prenašajo tudi direktive, ki jih je treba prenesti v slovensko zakonodajo najkasneje do 30. junija 2021, spremembe pa uveljaviti s 1. julijem 2021. Določbe direktiv uvajajo nove ureditve, ki se morajo uporabljati enotno za celotno unijo, zato bi nepravočasen sprejem zakonov vplival tudi na ureditve v drugih državah članicah, zaradi nepravočasnega prenosa direktiv pa ima lahko za Slovenijo tudi hude finančne posledice.<br>
Poleg tega predlog zakona zasleduje cilj poenostavitve in administrativne razbremenitve za davčne zavezance in davčni organ, pri čemer se želi z določenimi ukrepi, ki se lahko realizirajo zelo hitro, olajšati gospodarstvu okrevanje po epidemiji Covid-19 in spodbuditi investicije v zeleni prehod, kar je nenazadnje tudi cilj Nacionalnega načrta za okrevanje in <br>
<br>
<b>7. TRAK: (SB) – 11.35</b><br>
<br>
	(nadaljevanje) odpornost. Hvala.<br>
<br>
<b>	PREDSEDNIK IGOR ZORČIČ:</b> Hvala lepa. Želi kdo razpravljati? Ugotavljam, da ne. <br>
	Na glasovanje dajem naslednji predlog sklepa. Predlog zakona o spremembah in dopolnitvah Zakona o davku na dodano vrednost se obravnava po nujnem postopku.<br>
	Kdo je za? (SMC, DeSUS, SDS, SNS, NSi.) Še kdo? Ugotavljam, da ne.<br>
	Ugotavljam, da sklep ni sprejet.<br>
	S tem zaključujem to točko dnevnega reda.<br>
<br>
	Prehajamo na <b>2. točko – predlog za obravnavo predlogov zakona po skrajšanjem postopku.</b> Predlog ste prejeli s sklicem seje Kolegija, razpravljali in odločali bomo o petih predlogih za obravnavo predlogov zakona po skrajšanjem postopku. Najprej o tem, da se po skrajšanjem postopku obravnava Predlog zakona o spremembah in dopolnitvah Zakona o prevozih v cestnem prometu. Želi besedo predstavnik predlagatelja kolegica Maša Kociper?<br>
<br>
<b>	MAŠA KOCIPER (PS SAB):</b> Hvala lepa. <br>
V poslanski skupin SAB ponovno poskušamo s predlogom tega zakona, ki je enkrat že bil v proceduri pa ni bil sprejet, gre za Predlog zakona o spremembah in dopolnitvah Zakona o prevozih v cestnem prometu, ki bi zdaj tudi v mestnem prometu omogočil brezplačni prevoz upokojencem in starejšim osebam od 65 let, invalidom in vojnim veteranom na isti način kot je to v času prejšnje vlade bilo že omogočeno za medkrajevni linijski prevoz in je bilo med ljudmi, zlasti med upokojenci zelo dobro sprejeto. Ta isti predlog zakona prav tako predlaga spremembo glede dijakov in študentov in jim omogoča koriščenje brezplačnega integriranega javnega potniškega prometa v poletnih mesecih za vožnjo po celotni Sloveniji. Skratka, gre za poskus prispevka k zmanjšanju obremenitev na naših cestah z zasebnimi prevoznimi sredstvi in za spodbujanje javnega prevoza, gre tudi za to, da se poskuša s takimi ukrepi prispevati k manjšemu onesnaževanju naše narave in naše države. In glede na to kako se z veliko žlico deli denar v zadnjem času, kako se najde denar zdaj za enkrat kar za vse za vojna grobišča, kot vidimo, vojne invalide, pravice žrtev v vojni za Slovenijo, žrtve vojnega nasilja, glede na to, da smo porabili do sedaj 700 milijonov evrov za dodatke za covid, smo v SAB prepričani, da bi se moral najti denar tudi za upokojence in starejše od 65 let, da bi lahko imeli ta brezplačni prevoz in pa tudi za študente, ki so bili v tej krizi tudi prizadeti…<br>
<br>
<br>
<br>
<b>	PREDSEDNIK IGOR ZORČIČ:</b> Kolegica Maša, skrajšanost postopka, prosim. <br>
<br>
<b>	MAŠA KOCIPER (PS SAB):</b> … in bi jim to omogočili. Tako, da skrajšan postopek je na mestu, saj gre za manjšo spremembo, ki pa lahko ima velike vsebinske učinke. <br>
<br>
<b>	PREDSEDNIK IGOR ZORČIČ:</b> Okej. Hvala. Še kdo? Ne. Zaključujem razpravo.<br>
	Na glasovanje dajem naslednji predlog sklepa. Predlog zakona o spremembah in dopolnitvah Zakona o prevozih v cestnem prometu se obravnava po skrajšanem postopku. <br>
	Kdo je za? <br>
Ugotavljam, da je soglasno sprejeto.<br>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o zadrugah. Želi besedo predstavnica Vlade, mag. Janja / nerazumljivo/.<br>
<br>
<b>	MAG. JANJA GARVAS HOČEVAR: </b>Hvala. Vlada Republike Slovenije predlaga Državnemu zboru, da predlog zakona obravnava po skrajšanem postopku, ker gre za manj zahtevne sprememb. Eden od ciljev predlaganih sprememb je okrepitev nadzornih in upravljavskih pristojnosti članov zadrug zaradi zaščite premoženja in dejavnosti zadrug. Predlog zakona na novo uvaja institut zadrug s posebnim pomenom, je namenjen predvsem zadrugam, ki poleg svoje osnovne funkcije opravljajo tudi naloge povezovanja ter zagotavljanja družbenih oziroma drugih storitev v svojem geografskem območju. Na novo zakon predpisuje tudi dodatne možnosti za glasovanje po pošti ter omogoča članom zadruge, da se na sejo občnega zbora prijavijo sredstva elektronske identifikacije in podpišejo zapisnik s kvalificiranim elektronskim podpisom. S predlaganimi rešitvami se ne posega v temeljne rešitve poslovanja zadrug kot jih določa veljavni zakon. Hvala.<br>
<br>
<b>	PREDSEDNIK IGOR ZORČIČ:</b> Hvala lepa. <br>
	Odpiram razpravo. Ni želje po razpravi. <br>
	Na glasovanje dajem naslednji predlog sklepa. Predlog zakona o spremembah in dopolnitvah Zakona o zadrugah se obravnava po skrajšanem postopku. <br>
Kdo je za? (SMC, DeSUS, SDS, NSi, SNS, Nepovezani.)<br>
Ugotavljam, da je sklep sprejet.<br>
Prehajam na obravnavo predloga, da se po skrajšanem postopku obravnava Predlog zakona o dopolnitvi Zakona o vojnih invalidih. Želi besedo <br>
 <br>
<b>8. TRAK: (DAG) – 11.40</b><br>
<br>
<b>	</b>(nadaljevanje) Želi besedo predstavnica Vlade mag. Janja Garvas Hočevar? Imate besedo.<br>
<br>
	<b>MAG. JANJA GARVAS HOČEVAR: </b>Hvala, predsednik. Če dovolite, bi vse tri naslednje zakone obrazložila. <br>
<br>
	<b>PREDSEDNIK IGOR ZORČIČ: </b>Dovolim.<br>
<br>
	<b>MAG. JANJA GARVAS HOČEVAR: </b>V redu. <br>
	Predlog zakona o dopolnitvi Zakona o vojnih invalidih, predlagamo Državnemu zboru, da se obravnava po skrajšanem postopku, ker gre za manjšo spremembo, in sicer za podaljšanje roka za pridobitev statusa in pravic. Pri Predlogu zakona o dopolnitvi Zakona o žrtvah vojnega nasilja gre samo za podaljšanje roka za pridobitev statusa, kar je le manjša sprememba zakona, ter pri Predlogu zakona o spremembah in dopolnitvah Zakona o posebnih pravicah žrtev vojne za Slovenijo 1991 se sprememba nanaša na pravico do odškodnine. <br>
	Hvala.<br>
<br>
	<b>PREDSEDNIK IGOR ZORČIČ: </b>Hvala lepa.<br>
	Odpiram razpravo. Ni želje po razpravi, zato prehajamo na glasovanje. <br>
	Na glasovanje dajem naslednji predlog sklepa: »Predlog zakona o dopolnitvi Zakona o vojnih invalidih se obravnava po skrajšanem postopku.« Glasujemo.<br>
	Kdo je za? (SDS, DeSUS, SMC, SNS, NSi.) Kdo je proti? (…)<br>
	Ugotavljam, da sklep ni sprejet. <br>
	Prehajamo na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o posebnih pravicah žrtev vojne za Slovenijo 1991. <br>
	Odpiram razpravo. Ugotavljam, da ni želje po razpravi, zato prehajamo na glasovanje. <br>
	Na glasovanje dajem predlog sklepa: »Predlog zakona o spremembah in dopolnitvah Zakona o posebnih pravicah žrtev vojne za Slovenijo 1991 se obravnava po skrajšanem postopku.« Glasujemo.<br>
	Kdo je za? (SMC, DeSUS, SDS, SNS, NSi.) Kdo je proti? (…)<br>
	Ugotavljam, da sklep ni sprejet.<br>
	Prehajamo še na obravnavo predloga, da se po skrajšanem postopku obravnava Predlog zakona o dopolnitvi Zakona o žrtvah vojnega nasilja. Tudi za ta predlog smo predstavitev že slišali. <br>
	Odpiram razpravo. Želi kdo besedo? Ugotavljam, da ne.<br>
	Na glasovanje dajem naslednji predlog sklepa: »Predlog zakona o dopolnitvi Zakona o žrtvah vojnega nasilja se obravnava po skrajšanem postopku.« Glasujemo.<br>
	Kdo je za? (SMC, DeSUS, SDS, SNS, NSi.) Kdo je proti? (…)<br>
	Ugotavljam, da sklep ni sprejet. <br>
	S tem zaključujem to točko dnevnega reda. <br>
	<br>
	Prehajamo na <b>3. TOČKO DNEVNEGA REDA – PRIPRAVA PREDLOGA ODLOKA O SPREMEMBAH IN DOPOLNITVAH ODLOKA O USTANOVITVI IN NALOGAH DELOVNIH TELES DRŽAVNEGA ZBORA.</b><br>
<b>	</b>Delovno besedilo predloga odloka o spremembah in dopolnitvah odloka ste prejeli s sklicem seje kolegija. Pripravljeno je na podlagi Zakona o spremembah in dopolnitvah Zakona o državni upravi, ki ga je Državni zbor sprejel na 63. izredni seji, 3. marca 2021, in s tem spremenil oziroma dopolnil delo na področju nekaterih ministrstev, čemur je treba prilagoditi pristojnosti nekaterih delovnih teles. <br>
	Odpiram razpravo. Ugotavljam, da ne želi nihče razpravljati, zato razpravo zaključujem.<br>
	Odločamo o Predlogu odloka o spremembah in dopolnitvah Odloka o ustanovitvi in nalogah delovnih teles Državnega zbora. Glasujemo.<br>
	Kdo je za? (SMC, DeSUS, SDS, SNS, NSi, Nepovezani.) 	Ugotavljam, da je predlog odloka sprejet.<br>
	S tem zaključujem to točko dnevnega reda. <br>
<br>
	Prehajamo na <b>4. TOČKO DNEVNEGA REDA – DOGOVOR O PRIPRAVI SKLICA 23. SEJE DRŽAVNEGA ZBORA, KI SE BO PRIČELA V PONEDELJEK, 17. MAJA 2021. </b><br>
<b>	</b>Novo gradivo k tej točki ste prejeli včeraj z obvestilom o širitvi dnevnega reda današnje seje. <br>
	Želi kdo besedo? Ugotavljam, da ne. <br>
	V skladu z dogovorom bom pripravil sklic 23. seje Državnega zbora. <br>
	S tem zaključujem to točko dnevnega reda. <br>
<br>
	Prehajamo na <b>5. TOČKO DNEVNEGA REDA – TERMINSKI PROGRAM DELA DRŽAVNEGA ZBORA ZA JUNIJ 2021. </b><br>
<b>	</b>Novo gradivo k tej točki ste prejeli včeraj z obvestilom o širitvi dnevnega reda današnje seje. <br>
	Želi kdo besedo? Ugotavljam, da ne, zato zaključujem razpravo. <br>
	Prehajamo na glasovanje o naslednjem predlogu sklepa (prosim, da poslušate): »Sprejme se Terminski program dela Državnega zbora za junij 2021.« Glasujemo.<br>
	Kdo je za? / oglašanje v ozadju/ Obrazložitev glasu, kolega Matej T. Vatovec.<br>
<br>
	<b>DR. MATEJ TAŠNER VATOVEC (PS Levica): </b>ja, samo da ne bo potem vprašanj. <br>
	Kot sem že prej omenil, in na tem seveda vztrajamo, mislim, da v celoti v opoziciji, dokler ne bodo razmerja v delovnih telesih urejena, dokler ne bodo štirje poslanci Državnega zbora dobili pravice sodelovati<br>
<br>
<b>11. TRAK: (SC) – 11.45</b><br>
<br>
<b>	</b>(nadaljevanje) pri obravnavi zakonov in pri drugem delu delovnih teles pač ne bomo podprli terminskega programa Državnega zbora, ker je pač v nasprotju s temi osnovnimi načeli Poslovnika, v nasprotju z nekimi demokratičnimi standardi. Naše stališče je, da v tem trenutku bi morala biti prioriteta vseh poslanskih skupin, da se uredi to razmerje in potem lahko nadaljujemo z delom kot običajno, ampak se pripravljati na sejo, ki bo junija ob tem, da koalicija očitno izigrava neke osnovne določbe Poslovnika je pač nesprejemljivo tako, da jaz bom glasoval proti temu, da se sprejme terminski program dokler se ne uredi teh razmer v delovnih telesih.<br>
	Hvala. <br>
<br>
	<b>PREDSEDNIK IGOR ZORČIČ: </b>Hvala lepa. <br>
	Torej na glasovanje dajem naslednji predlog sklep: »Sprejme se terminski program Državnega zbora za junij 2021«. <br>
	Kdo je za? (SMC, Desus, SDS, SNS, NSi.) <br>
	Ugotavljam, da terminski program ni sprejet. <br>
	S tem zaključujem to točko dnevnega reda. <br>
<br>
	Prehajamo na <b>6. TOČKO – OKVIRNI TERMINSKI PROGRAM DELA DRŽAVNEGA ZBORA ZA JULIJ 2021. </b><br>
<b>	</b>Novo gradivo k tej točki ste prejeli včeraj z obvestilom o širitvi današnje seje. Želi kdo besedo? (Ne.) Zaključujem razpravo. <br>
	Prehajamo na glasovanje. Na glasovanje dajem naslednji predlog sklepa: »Sprejme se okvirni terminski program Državnega zbora za julij 2021«. <br>
	Kdo je za? (SMC, Desus, SDS, SNS, NSi.) <br>
	Ugotavljam, da okvirni terminski program ni sprejet. <br>
	S tem zaključujem to točko dnevnega reda. <br>
<br>
	Prehajamo na <b>7. TOČKO – RAZNO. </b><br>
<b>	</b>Želi kdo besedo? Kolegica Janja Sluga. <br>
<br>
	<b>JANJA SLUGA (PS NeP): </b>Spoštovani kolegi pod točko razno bi vseeno želela opozoriti na zadevo, o kateri smo se pogovarjali na prejšnjem Kolegiju predsednika Državnega zbora to je razdelitev mest v delovnih telesih. Glede na to, da smo zadnjič sedeli pa, da koalicija ali pa Poslanska skupina SMC ni imela nekih svojih predlogov in se tudi ni znala opredeliti do tistih predlogov, ki so bili na mizi je bilo tudi rečeno, da bi pa naj do torka bilo mogoče tak predlog pripraviti, zato danes pozivam koalicijo, da naj tak predlog pripravijo. Jaz sem videla, da poslanci Poslanske skupine SMC so v teh dneh bili v hiši, ker so bili prisotni na odborih in so se lahko dogovorili tako, da sedaj, če bo kolega Perič pripravil ta predlog ali pa, če bo to kolega Krivec mogoče celo predsednik Vlade za nas je to brezpredmetno samo prosim, da do torka, če lahko to dobimo. <br>
<br>
	<b>PREDSEDNIK IGOR ZORČIČ: </b>Hvala lepa. <br>
	Kolega T. Vatovec, ima besedo. <br>
<br>
	<b>DR. MATEJ TAŠNER VATOVEC (PS Levica): </b>Prosil bi, da opozorite oziroma na seji Vlade prisotno Ministrstvo za obrambo ni odgovorilo na eno pisno poslansko vprašanje iz 11. marca letos to je sedaj že krepko čez rok. Bi pa ob tem tudi naslovil na vas predsednik neko pobudo glede tistih navodil Ukoma, ki bi naj šla na mislim Kabineta predsednika Vlade, ki bi naj šla ministrstvom iz 9. aprila. Bila so razkrita v medijih, kjer v bistvu Kabinet predsednika Vlade naslavlja na Ministrstva v bistvu neka navodila, na katera bi se naj izogibali odgovarjanju poslanskih vprašanj. Tam imate 3. točko, kjer pravi: »V odgovorih navajajte splošne podatke in se, če je le mogoče sklicujte na povezave javno dostopnih podatkov«. Saj poslanci nismo neumni, da ne znamo najti javnih podatkov. Institut poslanskega vprašanja je točno to, da dobimo podrobneje informacije o delu ministrstev in podatkov, do katerih se ne da enostavno dostopati. Potem dalje pišejo v teh navodilih naj se ne dela nekih posebnih analiz in zbira podatkov. Kot zadnja točka kot odgovoru ne prilagajte uradnih dokumentov, ki so poslancem lahko dostopni po Zakonu o dostopu do informacij javnega značaja. Tudi to jaz mislim, da je v nekem grobem nasprotju enim osnovnim orodjem, ki ga ima opozicija in to je ravno to, da pridobi na hiter način čim bolj celovite informacije o delu ministrstev in tukaj mislim, da bi bilo smiselno, da se Državni zbor odzove na to zadevo in seveda tudi opozori ministrstva oziroma Kabinet predsednika Vlade, da je institut poslanskega vprašanja eden od temeljnih orodij opozicije in mora zaradi tega ravno biti širok mislim informacije, ki bi jih naj pridobili <br>
<br>
<b>10. TRAK: (TB) – 11.50</b><br>
<br>
	(nadaljevanje) s temi vprašanji široke, poglobljene in seveda tudi hitre, tako da… Toliko no, samo da ostane na nek način tudi na zapisniku.<br>
<br>
<b>PREDSEDNIK IGOR ZORČIČ:</b> Hvala lepa.<br>
Jaz mislim, da je opozorilo na mestu. Predstavniki Vlade so tukaj in ga bodo prenesli tudi na Vlado, bi pa mogoče ob tej priložnosti tudi vse poslanske skupine oziroma vodje poslanskih skupin opozoril, da se soočamo s to težavo, da so poslanska vprašanja dostikrat zelo obširna, v nasprotju s tistim, kar pravi Poslovnik, ki pravi, zapoveduje, da bi morala biti kratka in jedrnata, včasih imajo še po 10, 20 podvprašanj, tako da verjamem, da odgovor na takšna vprašanja zahteva tudi svoj čas. Tako da, prosim, da se tudi, kar se tega dela ali pa naše strani tiče, držimo tega, kar je zapisanega v Poslovniku.<br>
Še kaj drugega? (Ne.)<br>
Potem zaključujem razpravo in zaključujem tudi to točko in 104. sejo Kolegija.<br>
<br>
<b>Seja se je končala 7. maja 2021 ob 11.51.</b>