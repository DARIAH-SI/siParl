<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA ZDRAVSTVO</font></b><br>
<b><font size="4">44. nujna seja</font></b><br>
<br>
<b><font size="4">(27. oktober 2020)</font></b></p></div><br>
<b><font size="4">Sejo je vodila Anja Bah Žibert, predsednica odbora.</font></b><br>
<b><font size="4">Seja se je začela ob 8.03.</font></b><br>
<br>
<b><font size="4">1. TRAK: (AB)</font></b><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Spoštovane kolegice poslanke, kolegi poslanci, vsi vabljeni in prisotni na današnji seji odbora. Dobro jutro in lepo pozdravljeni! </font><br>
<font size="4">	Pričenjam 44. nujno sejo Odbora Državnega zbora za zdravstvo. Opravičujem se za tako hiter sklic, ampak zadevo je pač potrebno rešiti v roku in ta je bil zelo kratek. Obveščam vas, da so danes zadržani in se seje ne morejo udeležiti naslednji člani odbora, ki pa imajo tudi pooblastila in sicer danes ni z nami Janija Moderndorferja, je pa zato Jerca Korče, lepo pozdravljena. Iz kvote SMC-ja je z nami Gregor Perič, pozdravljen. Namesto mag. Karmen Furman pa je z nami Boris Doblekar, tudi prav lepo pozdravljen. </font><br>
<font size="4">	Seja odbora je bila sklicana v skladu s 47. členom in drugim odstavkom 48. člena Poslovnika Državnega zbora. </font><br>
<font size="4">	Prehajamo kar na določitev dnevnega reda. S sklicem seje dne 26. 10. 2020 ste prejeli predlog dnevnega reda in sicer </font><br>
<br>
<b><font size="4">2. TRAK: (AB) – 8.05</font></b><br>
<br>
<b><font size="4">	</font></b><font size="4">(nadaljevanje) imamo dve točki. Prva točka je Pobuda za začetek postopka za oceno ustavnosti Zakona o nalezljivih boleznih, Uradni list 33/06 in začetek postopka za oceno ustavnosti in zakonitosti odloka o začasni delni omejitvi gibanja ljudi in omejitvi oziroma prepovedi zbiranja ljudi zaradi preprečevanja okužb s SARS-CoV-2 s predlogom za začasno zadržanje izvrševanja dela izpodbijanega zakona. In kot druga točka Pobuda za začetek postopka za oceno ustavnosti druge točke prvega odstavka 39. člena Zakona o nalezljivih bolezni, Uradni list 33/06 in začetek postopka za oceno ustavnosti in zakonitosti tretjega odstavka prvega 1. člena odloka o začasni delni omejitvi gibanja ljudi in omejitev oziroma prepovedi zbiranja ljudi zaradi preprečevanja okužb SARS-CoV-2. </font><br>
<font size="4">	Gradivo je bilo objavljeno na spletnih straneh Državnega zbora. Mnenje Zakonodajno-pravne službe ste dobili 26. 10., mnenje Vlade pa danes zjutraj prav tako v sistem. Ker v poslovniškem roku ni bilo predlogov za spremembo dnevnega reda, je določen ta, ki ste ga prejeli s sklicem seje. </font><br>
<br>
<font size="4">Tako bi prišli kar </font><b><font size="4">na 1. TOČKO DNEVNEGA REDA – POBUDO ZA ZAČETEK POSTOPKA ZA OCENO USTAVNOSTI ZAKONA O NALEZLJIVIH BOLEZNIH IN ZAČETEK POSTOPKA ZA OCENO USTAVNOSTI IN ZAKONITOSTI ODLOKA O ZAČASNI DELNI OMEJITVI GIBANJA LJUDI IN OMEJITEV OZIROMA PREPOVEDI ZBIRANJA LJUDI ZARADI PREPREČEVANJA OKUŽB SARS-CoV-2 S PREDLOGOM ZAČASNO ZADRŽANJE IZVRŠEVANJA DELA IZPODBIJANEGA ZAKONA. </font></b><br>
<font size="4">Kot omenjeno ste gradivo dobili. Na sejo smo vabili Vlado Republike Slovenije, Zakonodajno-pravno službo in pa Ministrstvo za zdravje. </font><br>
<font size="4">Sedaj bi pa kar dala besedo najprej Zakonodajni-pravni službi in sicer je z nami Lenčka Arko Fabjan.</font><br>
<font size="4">Izvolite, beseda je vaša.</font><br>
<br>
<b><font size="4">LENČA ARKO FABJAN:</font></b><font size="4"> Hvala za besedo.</font><br>
<font size="4">Na kratko bom povzela pripravljeno pisno mnenje in sicer gre v predmetni zadevi za izpodbijanje določbe Zakona o nalezljivih bolezni na podlagi katere lahko kadar z drugimi ukrepi ni mogoče preprečiti vnosa in razširitev nalezljive bolezni, Vlada prepove oziroma omeji gibanje prebivalstva. Pobudnika zato zatrjujeta neskladje z 2. in 32. členom ustave. No, ta zakonska določba je izpodbijana tudi s pobudo, ki je predmet 2. točke obravnave današnjega dnevnega reda seje in v tej zadevi pobudnika zatrjujeta neskladje z 32. in 102. členom ustave. </font><br>
<font size="4">Glede na to, da se pobudi prekrivata, sta obe mnenji pripravljeni na istih izhodiščih in izpostavljata iste parametre. Zato v bistvu predstavitev mnenja k tej točki pomeni hkrati tudi predstavitev mnenja k drugi točki. No, pri tem pa še nekaj kar iz mnenja ni razvidno in sicer je eno pobudo Ustavno sodišče Državnemu zboru poslalo v odgovor v sredo, drugo pa v četrtek. Hkrati je dalo zelo kratek rok za odgovor in sicer ponedeljek in Zakonodajno-pravna služba je do danega roka tudi pripravila pisno mnenje. Pri tem je v tem pisnem mnenju podan odgovor glede vsebine zatrjevanega neskladja in sicer je narejen zaključek, da pobudi nista utemeljeni. Glede na to, tudi v mnenju ni posebne opredelitve do predloga za začasno zadrževanje zakona. Drug razlog je pa v tem, da pobudnika le golo predlagata, da Ustavno sodišče do svoje odločitve zadrži izvrševanje zakonske določbe. Tega svojega predloga ne utemeljujeta in glede na to, z zakonsko določbo tudi ni vsebine na podlagi katere bi se lahko opravilo tehtanje med škodljivimi posledicami v primeru zadržanja izvrševanja in škodljivimi posledicami, če se izvrševanje ne bi zadržalo. </font><br>
<font size="4">Nadalje je pri pripravi tega mnenja upoštevano tudi stališče, ki ga je Državni zbor že zavzel v zvezi z drugimi pobudami na Zakon o nalezljivih boleznih. No, o teh pobudah sicer Ustavno sodišče še ni odločilo. Obe pobudi se sicer pri tem bolj osredotočata na odlok Vlade in </font><br>
<br>
<b><font size="4">3. TRAK: (MK) – 8.10</font></b><br>
<br>
<b><font size="4">	</font></b><font size="4">(nadaljevanje) zakonsko določbo izpodbijata nekako le zato, ker je podlaga za izdajo podzakonske ureditve. Oba očitka sta tudi enaka, očitata podnormiranost zakonske določbe in sicer v tej prvi pobudi, ki je obravnavano neskladje z 2. členom Ustave, drugi pobudnik pa zatrjuje neskladje 120-im členom Ustave. Glede tega 120. člena Ustave je v pobudi odgovorjeno, da ta zavezuje upravne organe, med njimi tudi Vlado. Ne zavezuje pa zakonodajalca, vendar pa to ne pomeni, da za zakonodajalca ni primerljivih zavez, te zaveze pa izhajajo iz načel pravne države, to je iz 2. člena Ustave in to je tista določba, za katero neskladje pobudnik v tej prvi pobudi tudi zatrjuje. </font><br>
<font size="4">	Glede na zatrjevanje pobudnika je pripravljeno mnenje, da tudi z upoštevanjem drugih relevantnih določb Zakona o nalezljivih boleznih glede preprečevanja in obvladovanja nalezljivih bolezni, da vsebinski okvir za podrobnejše podzakonsko urejanje iz zakona glede krajevne, časovne omejitve gibanja jasno izhaja, in sicer je narejen sklep, da zakonsko določeno prepoved oziroma omejitev gibanja se lahko opredeli podrobneje le tako, da se določi, kje se prebivalstvo sme oziroma ne sme gibati oziroma časovno, da se omeji okvir znotraj katerega se prebivalstvo sme oziroma ne sme gibati. Drugič možnosti opredelitve glede na naravo urejanja praktično ni. Ob tem je časovni zamejitvi tudi določen zakonski okvir in sicer lahko ti ukrepi trajajo dokler obstaja grožnja širjenja nalezljivih bolezni oziroma do prenehanja nevarnosti širjenja nalezljivih bolezni. Pri tem gre pri določitvi tega okvira nedvomno za strokovno vprašanje, ki kot tako tudi ni primerno za zakonsko urejanje. Zato je pri odgovoru na to vprašanje treba izhajati iz strokovnih dognanj in ugotovitev organov pristojnih za izvajanje varstva pred nalezljivimi boleznimi. Ob tem je treba upoštevati pa tudi naravo nalezljivih bolezni, saj te nedvomno zahtevajo različno ukrepanje in tudi zato je v mnenju zastopano stališče, da je vprašanje časovne omejitve gibanja glede na naravo vzroka, na katerem temelji tudi vprašanje primernosti. Iz ustaljene ustavnosodne presoje pa izhaja, da se Ustavno sodišče ne spušča v vprašanje primernost zakonske ureditve. Nadalje je zatrjevano neskladje z 32. členom Ustave, to je določba, ki določa pravice svobode gibanja. Pri tem je treba upoštevati, da že ta sama določba preprečevanja širjenja bolezni našteva kot enega od razlogov, zaradi katerih se ta pravica svobode gibanja sme omejiti. Mnenje izpostavlja, da gre pri tej Ustavni določbi za zakonski pridržek, to je, da se na podlagi Ustave lahko z zakonom zameji ustavno določeno pravico in da je treba v takih primerih dati zakonodajalcu široko polje proste presoje. Pri tem je pa seveda treba iskati ravnotežje med pravicami posameznika in splošnim interesom v določeni demokratični družbi, to je pa tudi kriterij, ki ga zasleduje Evropsko sodišče za človekove pravice. </font><br>
<font size="4">	Ob tem je v zaključku mnenja še navedeno, da je Ustavno sodišče že odločalo o vprašanju dopustnosti omejevanja svobode gibanja in sicer avgusta letos je presojalo dva odloka o prepovedi gibanja izven določene občine, presodilo je, da je bil pri tem zasledovan ustavno dopusten cilj, da je ukrep primeren, nujen in sorazmeren v ožjem smislu. Na podlagi vsega navedenega je tako za prvo in drugo pobudo narejen zaključek, da sta neutemeljeni. Hvala. </font><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Hvala lepa predstavnici Zakonodajno-pravne službe. Sedaj pa dajem besedo državni sekretarki na Ministrstvu za zdravje dr. Tini Bregant. Izvolite. </font><br>
<br>
<b><font size="4">4. TRAK: (MK) – 8.15</font></b><br>
<br>
<b><font size="4">	DR. TINA BREGANT: </font></b><font size="4">Najlepša hvala. Jaz se bom predvsem navezala na Zakon o nalezljivih boleznih, tako da vsi vemo, da je Svetovna zdravstvena organizacija že 30. januarja 2020 razglasila pojav novega koronavirusa kot globalno grožnjo javnemu zdravju, tako da je Vlada v času drugega vala okužb ponovno, podobno kot v prvem valu z odlokom o razglasitvi epidemije nalezljivih bolezni COVID-19 na območju Republike Slovenije z dnem 19. 10. tako za en mesec razglasila epidemijo, ker se je pač epidemiološko stanje v Republiki Sloveniji poslabšalo do te mere, da bi lahko bile ogrožene nekatere temeljne človekove pravice, ki jih zagotavlja Ustava, tako da Vlada v zvezi z uporabo določb Zakona o nalezljivih boleznih in izdajanjem odlokov v času širjenja nalezljive bolezni SARS-Cov-2 pojasnjuje, da je pri izdajanju odlokov na podlagi Zakona o nalezljivih boleznih delovala v skladu z načelom pravne države, ki je splošno ustavno načelo. Ustavno sodišče je na ustavno raven s svojimi odločitvami povzdignilo tri bistvene elemente pravne države, torej splošno ustavno načelo sorazmernosti, načelo varstva zaupanja v pravo ter načelo jasnosti in določnosti predpisov. Tukaj bi tudi spomnila, da zakonodajalec sme ustavno varovane pravice posameznika omejiti v skladu s pravicami drugih subjektov in v okviru javnega interesa. Vlada meni, da so ukrepi iz prvega odstavka 39. člena Zakona o nalezljivih boleznih sorazmerni in nujni za dosego cilja, ki je tudi konkretiziran v obvladovanju in preprečevanju nalezljive bolezni z namenom varovanja zdravja ljudi. Namreč to mislim, da smo se zdaj v tej epidemiji naučili, da le s preprečevanjem stikov med ljudmi z doslednim izvajanjem drugih ukrepov na podlagi Zakona o nalezljivih boleznih ter ob upoštevanju preventivnih in higienskih priporočil stroke, na primer, to je nacionalnega inštituta za javno zdravje je mogoče obvladati in tudi zamejiti širjenje nalezljive bolezni. Vlada glede očitkov, da za sprejetje odloka ni bilo nujnih razlogov poudarja, da so bili vsi ukrepi sprejeti na podlagi mnenj in ugotovitev zdravstvene stroke. Strokovne podlage, mnenja in predlog za ukrepe na področju obvladovanja epidemije COVID-19 je pripravljala tako strokovna skupina, ki jo je kot posvetovalno telo imenoval minister za zdravje. Ob upoštevanju zgoraj navedenega pravica do zdravstvenega varstva iz 51. člena Ustave Republike Slovenije varuje eno najpomembnejših vrednost, to je človekovo zdravje. Cilj, ki ga z določitvijo ukrepov v času epidemije in času po preklicu epidemije ob tem varuje država, je legitimen, torej stvarno upravičen, sredstva za doseganje tega cilja so pravno dopustna, saj vsi ukrepi temeljijo na zakonskih omejitvah, ki so ustavno dopustne v skladu s 15. členom Ustave Republike Slovenije. Ne nazadnje so omejitve ustavnih pravic do svobode gibanja in zasebnosti ter osebnih pravic na podlagi Zakona o nalezljivih boleznih dopustne tudi zaradi nujnosti varovanja pravic drugih, torej varovanja pravice do zdravja drugih in javnega zdravja, pri čemer je nedvomno izkazan javni interes. </font><br>
<font size="4">	V 39. členu Zakona o nalezljivih boleznih je določeno, da, kadar z ukrepi, določenimi z Zakonom o nalezljivih boleznih, ni mogoče preprečiti vnosa ali širitve določene nalezljive bolezni v Republiki Sloveniji, lahko Vlada odredi naslednje ukrepe: to se pravi, da določi pogoje za potovanja v državo, v kateri obstaja možnost okužbe z nevarno nalezljivo boleznijo in tudi za prihod iz teh držav, lahko prepove oziroma omeji gibanje prebivalstva na okuženih ali neposredno ogroženih območjih, lahko tudi prepove zbiranje ljudi po šolah, kinodvoranah, javnih lokalih in drugih javnih mestih, dokler ne preneha nevarnost širjenja nalezljive bolezni in tudi omeji ali prepove promet posameznih vrst blaga in izdelkov. 39. člen tako predvideva za posebne ukrepe, odreditev katerih je vezana na pogoj, da z drugimi ukrepi, določenimi z Zakonom o nalezljivih boleznih, ni mogoče preprečiti, da se v Republiko Slovenijo zanesejo in v njej razširijo določene nalezljive bolezni in pristojnost za sprejemanje teh ukrepov pa je z zakonom dana Vladi. </font><br>
<br>
<b><font size="4">5. TRAK: (MK) – 8.20</font></b><br>
<br>
<b><font size="4">	</font></b><font size="4">(nadaljevanje) Iz namena Zakona o nalezljivih boleznih je mogoče razumeti, da gre pri splošnih in posebnih ukrepih za preprečevanje in obvladovanje nalezljivih bolezni za ukrepe, ki se sicer sprejemajo na podlagi zakona, vendar pa ob strokovni presoji o tem, kateri ukrep naj se v posameznem primeru nalezljive bolezni in njenih okoliščinah uporabi. Kot izhaja iz drugega odstavka 39. člena ZNB, mora Vlada o ukrepih nemudoma obvestiti Državni zbor Republike Slovenije in javnost.</font><br>
<font size="4">	Tako da bi zaključila z naslednjimi mislimi, da je Zakon o nalezljivih boleznih je dovolj določen, Vlada je prepoznala COVID-19 kot bolezen, za katero se uporabljajo splošni in posebni ukrepi po Zakonu o nalezljivih bolezni. Vsi ukrepi, ki jih je do zdaj sprejemala Vlada so temeljili na vsakokratni strokovni proučitvi situacije, tudi vedno smo tehtali med različnimi ukrepi za zajezitev COVID-19 in tudi te ukrepe smo stopnjevali, to se pravi kaskadno, da smo začeli z najbolj blagim in nato pač glede na epidemiološko situacijo jih stopnjevali. In tudi Vlada v skladu z napotkom Ustavnega sodišča tudi redno preverja njihovo strokovno utemeljenost. Tako, da glede na povedano menimo, da sta pobudi v celoti neutemeljeni, zato tudi Ustavnemu sodišču predlagamo, da ugotovi, da 39. člen Zakona o nalezljivih boleznih in odlok nista v neskladju z Ustavo Republike Slovenije. Hvala. </font><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Hvala tudi vam. Z nami je tudi mag. Lado Bradač, generalni direktor Direktorat za policijo in druge varnostne naloge. Želite besedo? Izvolite.</font><br>
<br>
<b><font size="4">	MAG. LADO BRADAČ: </font></b><font size="4">Hvala lepa predsedujoča za besedo. Izzivi, s katerimi se spopadamo v času obvladovanja epidemije so povezani tudi s posamezniki, ki seveda tem ukrepom nasprotujejo. V zvezi z neskladnostjo oziroma pobude za presojo, da je pač odlok o začasni delni omejitvi gibanja v Republiki Sloveniji v nasprotju z 32. in 35. členom Ustave Republike Slovenije bi najprej rad poudaril, da v bistvu ni uvedena policijska ura v Republiki Sloveniji. Uvedena je, če uporabimo drugačen izraz epidemiološka ura ali pa omejitev gibanja zaradi preprečevanja širjenja bolezni COVID-19. Policijska ura se uvede na podlagi Zakona o nalogah in policijskih pooblastilih in predstavlja povsem drugačnem, precej bolj striktne ukrepe. V tem primeru pa gre za omejitve, ki jih že določa Zakon o preprečevanju širjenja nalezljivih boleznih v 39. členu. Že v osnovi torej izhajajo iz napačne predpostavke in v nadaljevanju, ko se sklicujemo na 32. člen oziroma pobudnika, ko se sklicujeta na 32. člen, ki določa svobodo gibanja že iz samega drugega odstavka 32. člena Ustave izhaja tako imenovani zakonski pridržek, ki omogoča omejitve svobode gibanja, če je bila omejena z zakonom, seveda samo takrat, če je to potrebno, v konkretnem primeru, da se prepreči širjenje nalezljivih bolezni. Namen te omejitvene klavzule je varovanje zdravja in življenje ljudi nas vseh, predvsem varovanja, zdravja in življenje ljudi, se pravi vse te omejitve, ki izhajajo iz odloka in iz zakona so namenjena, da zavarujemo oziroma preprečimo širjenje bolezni. O tem, da je to neka pozitivna obveznost in da je treba to v bistvu šteti in mora država to opraviti je v bistvu Ustavno sodišče že presojalo v letu 2006 in je tudi povedalo, da v kolikor je varovana vrednota višja v hierarhiji človekovih pravic toliko prej in toliko hitreje se mora odzvati država to zadevo zaščititi. Tako je Ustavno sodišče že sprejelo stališče, da mora država za varovanje zdravja hitro sprejeti ustrezne ukrepe in seveda zagotoviti najvišjo možno stopnjo zdravja, kolikor pač država lahko to naredi. V preteklosti je bilo kar nekaj teh ustavnih presoj, tudi v letošnjem letu smo imeli takšno ustavno presojo, ko smo že prišli do tega, da je bla prepoved gibanja med občinami. Izkazala se je, da je zelo učinkovita in da je v bistvu preprečitev oziroma omejitev teh stikov edin učinkovit ukrep, eden izmed najbolj učinkovitih ukrepov pri preprečevanju širjenja nalezljivih bolezni. </font><br>
<br>
<b><font size="4">6. TRAK: (MK) – 8.25</font></b><br>
<br>
<b><font size="4">	</font></b><font size="4">(nadaljevanje) Francozi so v svojih območjih že naštudirali te zgodbe, dobili smo podatke in literature iz presoje v Franciji, kako so v bistvu ocenjevali te ukrepe in dejansko je takrat, kadar popolnoma omejite stike pač pride do tega, da se prepreči širjenje nalezljive bolezni. Kljub očitkom, ki izhajajo, da se morajo posamezniki odločiti, kjer bodo bivali, da ne smejo prehajati določene regije, odlok se v bistvu oziroma zahteva za presojo se nanaša še na stari odlok, ki je prepovedal gibanje med statističnimi regijami, veste, da je z današnjim dneh stopila v veljalo prepoved, ki prepoveduje gibanje med občinami oziroma iz občine lahko izhajate zgolj in le, kadar uveljavljate eno izmed naštetih izjem. Ampak vse te izjeme omogočajo, da deluje država, da država funkcionira, da si posamezniki lahko zagotovijo tako osnovne potrebščine, storitve, ki so še na razpolago, predvsem pa v samem odloku in že iz samega odloka izhaja, da je, kadar je potrebno zaradi varovanja zdravja, življenja oziroma premoženja možno prehajati med občinami in poiskati ali zdravstveno ali drugo storitev oziroma narediti vse, kar je potrebno, da zavarujete svoje premoženje, so notri vnesene še nekatere stvari kot so obiski grobov za posameznike, razumemo, da žele, imajo ljudje določene potrebe, ki jih je potrebno izpolniti, seveda pa te stvari država v celoti odsvetuje. In da ljudje sami s svojim zavedanjem v bistvu ne povzročajo nepotrebnih stikov in s tem širijo bolezen. </font><br>
<font size="4">	Vlada je pripravila načrt ukrepov za drugi val COVID-19, drugače, kakor v prvem valu, ko smo v bistvu iskali odgovore na vprašanje, kako naj v bistvu implementiramo v odlok 39. člen Zakona o nalezljivih boleznih, poznate načrt ukrepov, veste, da so tukaj postavljeni in kriteriji in merila, kdaj, v katerem primeru se začne uveljavljati paket, 1., 2., 3. paket iz oranžne. Žal smo zajadrali že na rdeče območje in uveljavljamo v bistvu zadnje ukrepe, ki jih imamo v bistvu na področju rdečega območja, kar pomeni, da v bistvu delujemo sorazmerno, da v bistvu zadeve, ko nam Nacionalni inštitut za javno zdravje sporoča, da se epidemija širi, da je na Gorenjskem stanje takšno, kakršno pač je, da ga je treba na nek način obvladati, da se ta zadeva širi tudi v drugih državah, v naši soseščini v bližini. Na žalost smo pa mi na nezavidljivem 5. mestu po širjenju COVID v Evropi in nekaj moramo narediti. Zagotovo pa to ni presoja ustavnosti in slediti predlagateljem, da se v bistvu razveljavi 39. člen oziroma odpravi odlok. Ne znam si predstavljati, kakšne bodo posledice, ko bodo v bistvu kapacitete v bolnicah izčrpane. In, če pogledate načrt ukrepov za drugi val COVID-19 v bistvu predvideva in njegova merila in kriteriji izhajajo iz tega, koliko ljudi je umrlih, koliko ljudi potrebuje intenzivno nego in koliko ljudi je na bolnišnični negi. Skratka zasledujemo cilj iz 32. člena Ustave iz same Ustave, da zavarujemo zdravje in življenje ljudi. Ko kapacitet zmanjkuje je potrebno nekaj narediti, zaradi tega da bomo zagotovili ustrezne kapacitete. In v gradivu boste videli tudi primerjave, kaj se v bistvu zgodi, če se uvede ukrepe, če omejite stike, da se potem v bistvu zagotovi na daljši rok, da imate v bistvu zagotovljene bolnišnične storitve vsi, da bodo tisti, ki bodo potrebovali v bistvu predihavanje oziroma ventilator do njega prišli. Ne, da se nam bo zgodilo tako kot se je zgodilo v Bergamu, od koder pripovedujejo  zgodbe, da tisti, ki so bili starejši od 45 let enostavno niso več prišli na vrsto, da bi v bistvu dobili to intenzivno terapijo. Zato me v bistvu preseneča, da posamezniki nekateri celo zaposleni na Ustavnem sodišču pišejo take pobude in nam v bistvu v kratkem roku, 22. četrtek, petek smo v bistvu dobili za pripravo gradivo. </font><br>
<br>
<b><font size="4">7. TRAK: (MK) – 8.25</font></b><br>
<br>
<b><font size="4">	</font></b><font size="4">(nadaljevanje) Čez soboto in nedeljo smo poleg drugih obveznosti, ki jih imajo naše ekipe pisali v bistvu odgovor na to ustavno presojo, da nam ljudje, ki so zaposleni v teh ustanovah in bi morali razumeti, da je tukaj naš cilj, v bistvu varovanje zdravja in življenja ljudi, nalagajo tako kratke roke, da moramo čez vikend spisati kak odgovor in ga v ponedeljek v bistvu dati na Vlado, danes pa tukaj pred vami zagovarjamo. Jaz upam, da je napisan kvalitetno, da bo zdržal presojo, tako kot je za prvi odlok. Se pa se že vnaprej opravičujem, če je bila notri storjena kakršnakoli napaka. In v upanju in razumevanju, da bodo ljudje končno spoznali, da je treba s solidarnostjo do nas drugih nositi masko, saj je ne nosimo zaradi sebe, nosimo jo zaradi drugih in da bodo tudi te, ki pišejo te pobude razumeli, da mi pišemo te odloke zaradi tega, da bomo zagotovili zdravje, preprečili širjenje in da se je pač ukrep, prepoved gibanja med občinami v prvem valu izkazal za enega izmed najbolj učinkovitih in upam, da se bo zalegel tudi zdaj. Toliko, upam, da nisem bil predolg. </font><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Hvala lepa. Zdaj pa odpiram razpravo poslank in poslancev. Vidim, da nihče ne želi besedo. Ker ni razpravljavcev ugotavljam, da je razprava zaključena in na glasovanje dajem naslednji predlog mnenja: Odbor za zdravstvo podpira mnenje Zakonodajno-pravne službe z dne 26. 10. 2020 ter ji predlaga, da pripravi odgovor Ustavnemu sodišču Republike Slovenije. Začenjamo glasovanje. Glasujemo.</font><br>
<font size="4">	Kdo je za? (9 članov.) Kdo je proti? (7 članov.)</font><br>
<font size="4">	Ugotavljam, da je mnenje sprejeto. </font><br>
<br>
<font size="4">	Prehajamo na </font><b><font size="4">2. TOČKO DNEVNEGA REDA – PRAV TAKO POBUDA ZA ZAČETEK POSTOPKA ZA OCENO USTAVNOSTI 2. TOČKE PRVEGA ODSTAVKA 39. ČLENA ZAKONA O NALEZLJIVIH BOLEZNIH IN ZA ZAČETEK POSTOPKA ZA OCENO USTAVNOSTI IN ZAKONITOSTI TRETJEGA ODSTAVKA 1. ČLENA ODLOKA O ZAČASNI DELNI OMEJITVI GIBANJA LJUDI IN OMEJITVI OZIROMA PREPOVEDI ZBIRANJA LJUDI ZARADI PREPREČEVANJA OKUŽB S SARS-COV-2. </font></b><font size="4">Prav tako ste dobili mnenje Zakonodajno-pravne službe, ki je bilo tudi že predstavljeno, mnenje Vlade, ki je bilo tudi že predstavljeno. Sprašujem Zakonodajno-pravno službo? Ne želite več besedo. Predstavnika ministrstva želite še ponovno besedo? Izvolite dr. Tina Bregant, državna sekretarka.</font><br>
<br>
<b><font size="4">	DR. TINA BREGANT: </font></b><font size="4">Najlepša hvala. Jaz bi mogoče čisto na kratko. Samo to bi nas vse skupaj spomnila glede na to, da so pred nami res težki časi, da v bistvu nikoli do zdaj ni bila še trditev salus populi suprema lex tako zelo resnična. In da moramo res vsi po svojih najboljših močeh prispevati k skupnosti zato, da bomo iz te situacije vseeno izšli. Jaz verjamem kot zmagovalci, ampak bo pa zelo zelo težko. Hvala.</font><br>
<br>
<b><font size="4">PREDSEDNICA ANJA BAH ŽIBERT: </font></b><font size="4">Hvala tudi vam. Je kakšna želja po razpravi? Ja, izvolite, beseda je vaša kolega Cigler. </font><br>
<br>
<b><font size="4">ŽELJKO CIGLER (PS Levica): </font></b><font size="4">Hvala lepa. Spoštovani. Ob teh besedah spoštovane državne sekretarke bi samo to vprašal, ko tako pozivate nas državljanke in državljane, poslanke in poslance, kaj je ta Vlada, kaj je Ministrstvo za zdravje naredilo, da bi se lahko soočilo na drug bolj humani način bolj človeški način z drugim valom COVID-a, povejte mi? Predvsem pa po tem, kako se obnašajo predstavniki Vlade ali mislite resno ali ne. Lepo prosim, poslušajte se malo. Hvala. </font><br>
<br>
<b><font size="4">DR. TINA BREGANT: </font></b><font size="4">Razumem gnev in razočaranje nad situacijo. Tudi sama sem zelo žalostna, da je prišlo tako daleč. Vem pa, da bomo morali vsi napeti vse sile, da bomo vseeno to preživeli in da bomo po tej epidemiji tudi zmogli še vedno dokaj dobro živeti. Ne bo lahko. </font><br>
<br>
<b><font size="4">8. TRAK: (MK) – 8.35</font></b><br>
<br>
<b><font size="4">	</font></b><font size="4">(nadaljevanje) Jaz osebno se držim vseh teh predpisov. Pa ne zato, ker bi mi jih nekdo predpisal, ampak zaradi tega, ker iz strokovnih vidikov vem, da so učinkoviti in da delujejo. Mene že pred odlokom ste lahko videli na kolesu z masko, tudi na sprehodu. Zelo se trudim, da dejansko teh okužb ne širim, tudi če bi eventualno prišlo do tega in jaz mislim, da vsak od nas lahko prispeva svoj kamenček v ta mozaik. Res pa je, da imamo na Ministrstvu za zdravje ogromno dela, ta situacija nas je pričakala sorazmerno nepripravljene tako kot cel svet. Zelo malo držav ali pa praktično v tem hipu praktično nobene ni, ki bi se lahko spoprijemala s tem virusom na način, da bi živeli tako, kot smo živeli pred letom dni. Hvala. </font><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Hvala za odgovor. Kolega Starović, izvolite. </font><br>
<br>
<font size="4">	</font><b><font size="4">VOJKO STAROVIĆ (PS SAB): </font></b><font size="4">Hvala za besedo predsedujoča. Pred seboj imamo pobudo za ustavno presojo. Če nekdo se sklicuje in hoče preveriti na Ustavnem sodišču, ki je edino pristojno za razsojati o teh zadevah o tem ali so kršene osnovne pravice in svoboščine ljudi. Glejte, na tem vsaka družba v današnjem času trpi, to je osnova. To je osnova neke skupnosti, so človeške svoboščine in pravice in če se o tem sprašujemo je na mestu in jaz mislim, da ni na mestu nek gnev izražati, kako si sploh upajo kaj takega predlagati. Smo v demokratični državi, imamo postopek in jaz nimam nič proti, da se to preveri. Hvala lepa. </font><br>
<br>
<b><font size="4">	PREDSEDNICA ANJA BAH ŽIBERT: </font></b><font size="4">Hvala tudi vam kolega poslanec. Še kdo? Ne vidim želje za razpravo, tako da dajem na glasovanje naslednji predlog mnenja: Odbor za zdravstvo podpisa mnenje Zakonodajno-pravne službe z dne 26. 10. 2020 ter ji predlaga, da pripravi odgovor Ustavnemu sodišču Republike Slovenije. Začenjamo glasovanje. Glasovanje poteka. Zaključujem z glasovanjem. </font><br>
<font size="4">	Kdo je za? (9 članov.) Kdo je proti? (7 članov.)</font><br>
<font size="4">	Preden zaključim sejo, imam tudi sama pomisleke glede na to, da smo dejansko in se vam zahvaljujem, da ste danes prišli, ker je bil rok izredno kratek. Namreč mi imamo včasih v Državnem zboru pobude, ki so na Ustavno sodišče prišle, to smo zadnjič obravnavali že leta 2018, ta pobuda je prišla v Državni zbor praktično konec prejšnjega tedna. Tako da res hvala za vaše sodelovanje in kooperativnost. Srečno. </font><br>
<br>
<b><font size="4">Seja se je končala 27. oktobra 2020 ob 8.38.</font></b>