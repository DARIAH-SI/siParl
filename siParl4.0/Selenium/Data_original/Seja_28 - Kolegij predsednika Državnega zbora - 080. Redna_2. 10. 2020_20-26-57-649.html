<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>80. seja</b><br>
<br>
<b>(2. oktober 2020)</b></p></div><br>
<b>Sejo je vodil Jože Tanko, podpredsednik Državnega zbora.</b><br>
<b>Seja se je začela ob 11.02. </b><br>

<ul>1.	<b>TRAK: (DAG) </b></ul>
<br>
<b>	PODPREDSEDNIK JOŽE TANKO: </b>Lep pozdrav! Začenjam 80. sejo Kolegija predsednika Državnega zbora. Pozdravljam vse prisotne! <br>
	Izmed vodij poslanskih skupin je odsoten Franc Jurša, ki ga  nadomešča poslanec Branko Simonovič. <br>
<br>
	Prehajamo na <b>1. TOČKO DNEVNEGA REDA – OBRAVNAVA PREDLOGA ZAKONA PO NUJNEM POSTOPKU. </b><br>
<b>	</b>Gradivo ste prejeli s sklicem seje kolegija. Kolegij razpravlja in glasuje o predlogu Vlade, da se po nujnem postopku obravnava Predlog zakona o začasnih ukrepih za omilitev in odpravo posledic covida-19. <br>
	Želi besedo predstavnik Vlade? (Da.)<br>
Generalni sekretar dr. Božo Predalič, izvolite. <br>
<br>
	<b>DR. BOŽO PREDALIČ: </b>Hvala lepa, predsedujoči, za besedo.<br>
	Vlada je protikoronski paket številka pet poslala Državnemu zboru. Ta zakon je peti v nizu teh zakonov, ki zmanjšujejo posledice, ki nastajajo gospodarstvu in družbi zaradi okužbe s Covidom, in sicer posega na več področij. Tako, na primer, za zaposlene podaljšuje ukrep 100 % nadomestila plače, za delodajalce podaljšuje možnost povračila nadomestila plače. S ciljem ohranitve delovnih mest in pomoči delodajalcem predvideva podaljšanje ukrepa čakanja na delo doma. Za samozaposlene za mikro podjetja ponovno uvaja začasne ukrepe. S ciljem skrbi za starejše pomaga domovom, zagotavlja finančno vzdržnost za domove, financiranje zaščitne opreme, izpad prihodkov zaradi nezasedenih kapacitet. Na področju zdravstva uvaja novosti, možnost koriščenja odsotnosti od dela do treh delovnih dni zaradi bolezni brez potrdila, financiranje zaščitne opreme in sredstev za dezinfekcijo prostorov ter cel niz ostalih ukrepov, ki družbi pomagajo, prebivalcem, državljanom pomagajo preboleti, da so čim manjše posledice tega Covida, po drugi strani pomaga podjetjem, da ostajajo v kondiciji, da tako ohranjamo delovna mesta, da ohranjamo gospodarstvo. <br>
	In ker je treba pri teh stvareh ukrepati hitro, da stopijo pravi čas v veljavo, Vlada predlaga, da se ta zakon obravnava po nujnem postopku; mislim, da je več kot upravičeno.<br>
Hvala lepa.<br>
<br>
<b>	PODPREDSEDNIK JOŽE TANKO: </b>Hvala lepa.<br>
	Preden odprem razpravo, vas še obveščam, da Zmaga Jelinčiča s pooblastilom nadomešča Jani Ivanuša.<br>
	Zdaj pa odpiram razpravo. Za besedo je najprej zaprosil Matjaž Han. Izvolite. <br>
<br>
	<b>MATJAŽ HAN (PS SD): </b>Hvala lepa.<br>
		<br>
<b>2. TRAK: (TB) – 11.05</b><br>
<br>
	(nadaljevanje) V bistvu imam eno vprašanje, pomislek, to je že, bom rekel, peti zakon v nizu, vse smo seveda sprejemal po nujnem postopku, tako da to ni nek tak, takšen problem, me pa zanima, do zdaj smo imel vse ali pa večino pod Ministrstvom za finance oziroma je bil predlagatelj minister za finance. Zdaj smo šli vse na delo. Jaz sem poslušal generalnega sekretarja, je nekaj, bom rekel, sklopov, ki seveda pripadajo na Ministrstvo za delo, seveda je pa tudi veliko sklopov, ki so vezana na druga ministrstva in jaz sem kar v skoraj vseh debatah sodeloval in sem pogrešal na sejah, da so poleg matičnih ministrov, kot predlagatelji, tudi drugi in jaz ne vidim, zakaj ne bi bili na teh sejah tudi minister za zdravje, minister za finance, minister za gospodarstvo, zato ker, se odpirajo vprašanja in potem ni, nimamo iz matičnih ministrstev ali pa iz teh strokovnih služb nobenih odgovorov in to mene malo bega. <br>
	Prej smo se samo s financami ukvarjal, pri teh PKP zakonih, pa je bilo tudi ogromno zadev iz Ministrstva za delo, pa ni bilo nobenega predstavnika, zato me zdaj zanima, zakaj pa zdaj kar naenkrat Ministrstvo za delo in noben drug minister? Predlagam generalnemu sekretarju, da so na teh PKP-jih oziroma na teh zakonih, vsi iz ministrstev, ne rabi minister, zaradi mene, seveda, po Poslovniku tudi Državni sekretar, ampak, se odpirajo teme, ki so pomembne za, tudi za odločitev. Tako da, to je bolj apel, pa bolj, bolj razmislek. Jaz vem, da ne morem vplivat, ampak lažje bo vsem nam.<br>
	Hvala lepa.<br>
<br>
<b>PODPREDSEDNIK JOŽE TANKO: </b>Hvala lepa.<br>
	Dr. Predalič, izvolite.<br>
<br>
	<b>DR. BOŽO PREDALIČ:</b> Hvala za besedo.<br>
	Pravilno ugotavljat. Sedaj se je iz financ, ta glavni del »predlagateljstva« prenesel na delo, družino in socialne zadeve. Razlog je preprost, predvsem v tem, kjer je težišče vseh teh ukrepov, se bistveno bolj dotika področja dela Ministrstva za delo, družino in socialne zadeve in v določenem delu tudi Ministrstva za šolstvo in šport. Predlog, ki ste ga dali, pobudo, ki ste jo dali, se mi zdi korektna. Jaz bom to prenesel Vladi, prenesel ministrom in jaz verjamem, da bojo temu apelu prisluhnili.<br>
<br>
<b>PODPREDSEDNIK JOŽE TANKO: </b>Hvala lepa.<br>
	Dr. Matej Tašner Vatovec, imate besedo, izvolite.<br>
<br>
	<b>DR. MATEJ TAŠNER VATOVEC (PS Levica):</b> Ja, hvala lepa, podpredsednik.<br>
	Zdaj, generalni sekretar je rekel, da je treba ukrepati hitro, kajne, in zato nujni postopek – seveda se s tem strinjam, ampak jaz se istočasno tudi sprašujem, kaj ste pa delali več kot en teden? Prišla je novica prejšnjo sredo, da je Vlada potrdila ta zakon. Ta teden ga je potrdila še enkrat. Jaz ne vem, kako to gre, ampak, zakon smo v Državni zbor dobili včeraj. Zdaj gremo pač na ta nujni postopek. Okej, ampak mene res zanima, kajne, če se tako mudi in jasno je, da se mudi, glede na to, da vidimo, kakšna je tudi situacija z epidemijo, zakaj niste bili sposobni naredit tega prej. In tu se pač kaže tudi neka ta nesposobnost Vlade, kar se tega tiče.<br>
Ne razumem niti, zakaj se odgnali sindikate od priprave zakona, glede na to da, kot sem razumel oziroma kot smo bili včeraj obveščeni, vsi poslanke in poslanci, so se nekatere stvari vrgle ven iz paketa zakonov, čeprav je bilo obljubljeno sindikatom, da bo ostalo noter. Govorim konkretno o zastonj zaščitnih maskah za osnovnošolske otroke. To je nekaj, kar ste dosegli v pogovorih s sindikati, pa je zdaj šlo ven. Tako da, jaz pač bi rad tu poudaril, no, da če govorimo o takih resnih zadevah, potem je prav, da tudi Vlada naredi to na čim bolj vključujoč in tudi čim hitrejši način. Zaradi tega, ker se bo ta zakon sprejemal v naslednjem tednu – upam ali pa verjamem – od včeraj dalje so že ljudje ostali brez nadomestila za plače, ki so v karantenah. Tako da, spet bomo »flikali« za nazaj stvari in mislim, da to tudi daje neko slabo sliko tega, kako pač urejamo zadeve v tej državi.<br>
Tako da, mi imamo tudi pomislek glede tega, kar se dogaja na zdravstvu. Tudi tu, kot razumem, se ni uspelo dogovorit z vsemi socialnimi partnerji na ustrezen način, kaj ostane noter, kaj ne. Predvsem je problematična ta stvar glede odgovornih oseb, ki podaljšujete zdaj za 8 let in pomeni, da bodo lahko zasebniki bistveno lažje prišli do določenih nazivov oziroma do koncesij za svojo dejavnost in tako naprej.<br>
Bi pa imel še eno vprašanje, kdaj se načrtuje obravnava zakona? Kdaj bo to na odborih v Državnem zboru in kdaj se predvideva izredna seja? Verjamem, da imate to časovnico.<br>
<br>
<b>PODPREDSEDNIK JOŽE TANKO: </b>Hvala.<br>
Najprej beseda dr. Predaliču.<br>
<br>
<b>3. TRAK: (ŠZ) – 11.10</b><br>
<br>
	(nadaljevanje) Izvolite.<br>
<br>
<b>DR. BOŽO PREDALIČ:</b> Hvala lepa. Hvala za vprašanje gospod poslanec. <br>
	Čas, ki ga očitate Vladi, kot izgubljen čas, čas, ki je stal, je na račun usklajevanja s socialnimi partnerji. Vlada je imela stvari narejene in v tem času, ki nam ga očitate, da smo ga izgubili, so potekala usklajevanja s socialnimi partnerji. In tudi vlada je v pretežni meri, maksimalno poskušala upoštevati predloge teh socialnih partnerjev in jih vključile. <br>
	Povsem razumljivo, da pa vedno povsod in vsega se pa dejansko ne da po našem mnenju, ampak sem prepričan, da kot poslanec boste imeli možnost tudi tisto predlagati v spremembo v amandmajski obliki.<br>
<br>
<b>PODPREDSEDNIK JOŽE TANKO:</b> Hvala. <br>
Zdaj še kar zadeva termin obravnave pa če bo vložena zahteva za izredno sejo, bo to potekalo na izredni seji. Sicer bo pa tempirano tako, da bo prišlo na redno sejo. Problem je samo v tem, da se postopkovno prioritetno obravnava. Termin ni določen še. Še kdo želi besedo? (Ne.) <br>
Zaključujem razpravo in dajem na glasovanje predlog naslednjega sklepa: »Predlog zakona o začasnih ukrepih za omilitev in odpravo posledic Covid-19 se obravnava po nujnem postopku.) Glasujemo.<br>
Kdo je za? (SMC, NSi, SDS, SD, SAB, DeSUS, SNS.) Kdo je proti? (Nihče.) <br>
Torej je zakon oziroma predlog sklepa sprejet z ustrezno večino.<br>
<br>
Prehajamo na <b>2. TOČKO DNEVNEGA REDA</b> <b>–</b> <b>DOGOVOR O SKLICU IZREDNE SEJE DRŽAVNEGA ZBORA. </b><br>
V zvezi s sklicem predlagam naslednje, in sicer predlog dnevnega reda se glasi: Predstavitev proračunskega memoranduma 2021-2022, predlog sprememb proračuna Republike Slovenije za leto 2021 in predlog proračuna Republike Slovenije za leto 2022. To bi bila prva točka. In druga, predlog za razrešitev doktor Aleksandre Pivec, ministrice za kmetijstvo, gozdarstvo in prehrano. Datum seje, 5. oktober 2020, ob 14. uri do zaključka seje. Čas za razpravo, za poslanske skupine 1. točka po tretjem odstavku 67. člena Poslovnika zbora. Predsednik Vlade in minister za finance imata za predstavitev pri 1. točki na voljo do 60 minut, poslanske skupine, kot veste k tej točki ne morejo najaviti časa, saj gre zgolj za predstavitev proračunskih dokumentov, skladno s tretjim odstavkom 106. in 105. člena Poslovnika zbora. <br>
Potem pri 2. točki, do pet minut za uvodno obrazložitev predsednika Vlade in do 30 minut za razpravo predsednika vlade in do 30 minut za razpravo predsednika Vlade ter do 5 minut za predstavitev stališča ministrice za kmetijstvo, gozdarstvo in prehrano in do 30 minut za razpravo ministrice.<br>
Odpiram razpravo. Ni razprave. Potem to zaključujemo in prehajamo na glasovanja. <br>
Najprej v skladu s prvim sklepom in sicer v skladu z drugim odstavkom 8. in 5. člena Poslovnika Državnega zbora se na dnevni red 45. izredne seje Državnega zbora uvrstita naslednji točki dnevnega reda: Predstavitev proračunskega memoranduma 2021-2022, predloga sprememb proračuna Republike Slovenije za leto 2021 in predloga proračuna Republike Slovenije za leto 2022 in predlog za razrešitev doktor Aleksandre Pivec, ministrice za kmetijstvo, gozdarstvo in prehrano. Glasujemo.<br>
Kdo je za? Mislim, da je to soglasno sprejeto. <br>
Potem prehajamo naprej: »Poslanske skupine, k eni točki dnevnega reda 45. izredne seje Državnega zbora najavijo čas v skladu s tretjim odstavkom 67. člena Poslovnika.« Glasujemo.<br>
Kdo je za? (Soglasno.) <br>
Naslednji sklep: »Za prestavitev proračunskih dokumentov na seji <br>
<br>
<b>4. TRAK: (VI) - 11.15</b><br>
<br>
	(nadaljevanje) Državnega zbora imata predsednik Vlade in minister za finance na voljo do 60 minut.« Glasujemo. <br>
	Kdo je za? (Soglasno.)<br>
	Še naslednji sklep: »Za uvodno obrazložitev predlogov za razrešitev ministrice ima predsednik Vlade na voljo do 5 minut, za razpravo pa največ do 30 minut, ministrica za kmetijstvo, gozdarstvo in prehrano ima za predstavitev stališča na voljo do 5 minut in največ do 30 minut za razpravo.« Glasujemo.<br>
	Kdo je za? (Soglasno.) <br>
	Časovni potek in razpored sej delovnih teles bo posredovan poslankam in poslancem skupaj s pojasnili glede vlaganja amandmajev. <br>
	S tem zaključujem to točko dnevnega reda. <br>
<br>
	Prehajamo na <b>3. TOČKO DNEVNEGA REDA - PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU. </b><br>
	Predlog ste prejeli s sklicem Kolegija. Razpravljali in odločali bomo o dveh predlogih za obravnavo predloga zakona po skrajšanem postopku.<br>
Najprej o tem, da se po skrajšanem postopku obravnava Predlog zakona o spremembah in dopolnitvah zakona o prevozih v cestnem prometu.<br>
Želi besedo Maša Kociper, prvopodpisana predlagateljica predloga zakona? (Da.)<br>
Imate besedo. Izvolite. <br>
<br>
<b>MAŠA KOCIPER (PS SAB):</b> Hvala, gospod podpredsednik.<br>
Bom zelo kratka. Torej, poslanski zakon. V tem državnem zboru smo na predlog tedanje ministrice za infrastrukturo, naše predsednice, Alenke Bratušek z glasovi pravzaprav vseh poslanskih skupin že uredili brezplačni prevoz za upokojence, starejše, invalide in vojne veterane na medkrajevnih linijah. Sedaj pa želimo to isto urediti še v mestnih občinah. Dejansko, če pogledamo v praksi govorimo samo še o dveh mestnih občinah večjih, ki nimate to že urejeno. To sta Mestna občina Maribor in Mestna občina Ljubljana, ki obe trdita, da ob sedanjih obremenitvah, ki jih imata s subvencioniranjem prevozov ne zmoreta sami tega doplačila. In glede na to, da je tokrat prvič v zgodovini, kot vsi vemo, na razpolago veliko denarja iz Evropske unije in da je kar nekaj denarja potrebno nameniti za projekte in da je kar nekaj teh projektov vezano na trajnostni razvoj, mobilnost in tako naprej, menimo, da je to zgodovinska priložnost, da uredimo še to.<br>
Sprememba je dejansko manjša in prosimo za podporo, da to stvar uredimo v okviru skrajšanega postopka. Hvala. <br>
<br>
<b>PODPREDSEDNIK JOŽE TANKO:</b> Hvala lepa.<br>
Želi še kdo besedo? (Ne.) Vidim, da ne, zato prehajamo na glasovanje o sklepu: »Predlog zakona o spremembah in dopolnitvah zakona o prevozih v cestnem prometu se obravnava po skrajšanem postopku.« Glasujemo.<br>
Kdo je za? (Soglasno, razen SNS.) Kdo je proti? (Nihče.)<br>
Ugotavljam, da je predlog sklepa sprejet. <br>
Prehajamo na obravnavo Predloga zakona o spremembah in dopolnitvah Zakona o pacientovih pravicah. Predlagatelj je Državni svet.<br>
Je tukaj predstavnik? Potem dajem besedo mag. Petru Požunu, predstavniku predlagatelja predloga zakona.<br>
Izvolite. <br>
<br>
<b>MAG. PETER POŽUN:</b> Hvala, gospod podpredsednik, za besedo.<br>
Predlog zakona posega v en člen Zakona o pacientovih pravicah in en člen Zakona o pacientovih pravica A, pri čemer gre za manj zahtevne, vendar zelo nujne spremembe, posebej v času v katerem se trenutno nahajamo izvajalci in pacienti v zdravstvenem sistemu. Predlagamo spremembo vodenja čakalnih oziroma naročilnih knjig, kjer moramo pri zdravniku voditi ogromno podatkov, ki niso nujno potrebni že v fazi naročanja. In zato predlagamo »zožanje« števila teh informacij oziroma podatkov, ki jih moramo vpisovati v naročilne knjige. In druga, predvsem za paciente pomembno, predlagamo podaljšanje aktivacije napotne listine, kajti že v normalnem času pogosto prihaja, da pacienti ne uspejo aktivirati napotnice. To pa potem zahteva pri družinskem zdravniku ponoven celo postopek izdaje nove napotnice. Sedaj v času epidemije je pa tega, bom rekel, zapada napotnic enormno veliko. In to seveda dodatno obremenjuje  družinske zdravnike. S tem bomo pomembno razbremenili njihove ordinacije in jim omogočili, da se bodo posvetili v večji meri pacientom. Tudi pacientom, ki rabijo obravnavo zaradi morebitne okužbe s Covid-19.<br>
Hvala. <br>
<br>
<b>PODPREDSEDNIK JOŽE TANKO:</b> Hvala lepa.<b> </b><br>
Odpiram razpravo. Želi kdo besedo? (Ne.)<br>
Potem prehajamo na glasovanje. <br>
<br>
<b>5. TRAK: (VI) - 11.20</b><br>
<br>
	(nadaljevanje) »Predlog zakona o spremembah zakona o pacientovih pravicah se obravnava po skrajšanem postopku.« Glasujemo. <br>
	Kdo je za? (Soglasno sprejeto.)<br>
	Zaključujem to točko in tudi 80. sejo Kolegija. <br>
	Hvala lepa. Lep dan želim še naprej!<br>
<br>
<b>Seja se je končala 2. oktobra 2020 ob 11.20.</b>