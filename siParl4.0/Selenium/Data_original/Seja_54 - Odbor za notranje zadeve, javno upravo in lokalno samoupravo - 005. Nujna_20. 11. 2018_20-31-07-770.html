<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA NOTRANJE ZADEVE, JAVNO UPRAVO IN LOKALNO SAMOUPRAVO</font></b><br>
<b><font size="4">1. nadaljevanje 5. nujne seje </font></b><br>
<br>
<b><font size="4">(20. november 2018)</font></b></p></div><br>
<b><font size="4">Sejo je vodil Zvonko Černač, predsednik Odbora za notranje zadeve, javno upravo in lokalno samoupravo.</font></b><br>
<b><font size="4">Seja se je pričela ob 14.45.</font></b><br>
<br>
<b><font size="4">1. TRAK: (SB)</font></b><br>
<br>
<b><font size="4">	PREDSEDNIK ZVONKO ČERNAČ: </font></b><font size="4">Spoštovani vsi prisotni, kolegice, kolegi! Nadaljujemo prekinjeno 5. nujno sejo odbora. </font><br>
<br>
<font size="4">	Prehajamo na </font><b><font size="4">5. TOČKO DNEVNEGA REDA – OBRAVNAVA PREDLOGA STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O PREPREČEVANJU RAZŠIRJANJA TERORISTIČNIH SPLETNIH VSEBIN.</font></b><font size="4"> Gradivo je bilo objavljeno na spletnih straneh Državnega zbora. državnemu zboru ga je na podlagi prvega odstavka 4. člena Zakona o sodelovanju med Državnim zborom in Vlado o zadevah Evropske unije 15. novembra posredovala Vlada. K tej točki so bili povabljeni predstavniki ministrstva za notranje zadeve. Pričenjamo obravnavo predloga stališča.  Na začetku bi dal uvodno besedo za dodatno obrazložitev državnemu sekretarju gospodu Sandiju Čurinu. Izvolite. </font><br>
<br>
<b><font size="4">	MAG. SANDI ČURIN:</font></b><font size="4"> Hvala za besedo, spoštovani predsedujoči. Spoštovane poslanke!</font><br>
<font size="4">	Svetovni splet zaradi svoje vsesplošne razširjenosti privablja tudi storilce hujših kaznivih dejanj, čemur smo bili nenazadnje priča nedavnih terorističnih napadih tudi na ozemlju Evropske unije. Prizadevanja na ravni Unije za boj proti spletnih terorističnim vsebinam so se začela že leta 2015, in sicer s prostovoljnim sodelovanjem med državami članicami in ponudniku storitev gostovanja, tako imenovani EU internet forum. Vendar pa v tem forumu niso sodelovali vsi ponudniki storitev gostovanja. Nezadostni sta bili tudi hitrost in obseg napredka. Predlagana uredba bi poenotila ukrepe na tem področju s celovitim in preglednim pravnim okvirom za odkrivanje in odstranjevanje terorističnih vsebin ne da bi pri tem posegala v temeljne pravice kot so svoboda izražanja in obveščanja. Njen cilj je zagotoviti nemoteno delovanje enotnega digitalnega trga v odprti in demokratični družbi s preprečevanjem zlorabe storitev gostovanja v namene širjenja teroristične vsebine. S tem bi povečala zaupanje uporabnikov v spletno okolje in zagotovila enake konkurenčne pogoje za vse ponudnike storitev gostovanja, ki svoje storitve usmerjajo v Evropsko unijo. </font><br>
<font size="4">	Elementi stališča Republike Slovenije: kot prvo podpira napore Evropske unije, da se sistematično in enotno uredi preprečevanje in zmanjševanje zlorab, nadalje opozarja, da je pri tem treba dosledno spoštovati načela, ki zagotavljajo svobodo govora, misli in medijev ter zagotoviti nemoteno delovanje enotnega digitalnega trga. Prizadevamo pa se za dopolnitev ugodnih določb uredbe, da bo v določenih državah možen umik oziroma odstranitev vsebine le na podlagi sodne odredbe in dokazanega standarda, ki kaže na kaznivost sporne vsebine. Nadalje. Prizadevamo si tudi za dopolnitev besedila, da bo bolj jasen namen oziroma obseg uredbe, ki ni poseganje v varovano svobodo izražanja in svobodo komuniciranja in pa jasnejše besedilo glede proaktivnih ukrepov. Prav tako si prizadevamo za podaljšanje roka za prenos uredbe na  nacionalno raven s poudarkom na bistvu kvalitete pred hitrostjo. Nadalje bi zaprosili Evropsko komisijo oziroma bomo zaprosili Evropsko komisijo za dodatna pojasnila glede onemogočanja dostopa do vsebin glede operativnih in tehničnih ukrepov ter glede pritožbenih mehanizmov. Uredba je na začetku </font><br>
<br>
<b><font size="4">2. TRAK: (SB) – 14.50</font></b><br>
<br>
<font size="4">	(nadaljevanje) pogajanj prav tako kot že dopoldne omenjen sveženj treh uredb, tudi ta je pričela nekje s septembrom letošnjega leta, tako da je še kar nekaj krogov glede teh nacionalnih pogajanj oziroma pogajanj s strani držav članic Evropske unije glede omenjenega dokumenta. Toliko uvodoma. Če bodo potrebna nadaljnja kakšna pojasnila na vprašanja bom poskušal na to odgovoriti tudi skupaj s kolegi strokovnih služb. </font><br>
<br>
<b><font size="4">	PREDSEDNIK ZVONKO ČERNAČ: </font></b><font size="4">Hvala epa. Odpiram razpravo. Želi kdo besedo? Ugotavljam, da ne želi. S tem zaključujem razpravo. Glede na to, da k predlogu stališča ni bilo predlaganih amandmajev odboru predlagam, da sprejme naslednje mnenje. Odbor za notranje zadeve, javno upravo in lokalno samoupravo podpira predlog stališča Republike Slovenije do predloga uredbe Evropskega parlamenta in Sveta o preprečevanju razširjanja terorističnih spletnih vsebin EPA 225-VII EU U 904. Glasujemo. </font><br>
<font size="4">	Kdo je za? (6 članov.) Kdo je proti? (Nihče)</font><br>
<font size="4">	Ugotavljam, da je mnenje sprejeto. Mnenje bomo posredovali odboru za zadeve Evropske unije. Tudi tukaj moramo določiti poročevalca. Glede na to, da je kolega Blaž Pavlin član odbora predlagam, da je kolega Blaž Pavlin tudi poročevalec tega odbora. Kdo temu nasprotuje? Nihče. </font><br>
<font size="4">	S tem zaključujem 5 točko dnevnega reda.</font><br>
<br>
<font size="4">	Prehajamo na </font><b><font size="4">6. TOČKO DNEVNEGA REDA – OBRAVNAVA PREDLOGA ZA POTRDITEV SKLEPA SVETA 2018/994 Z DNE 13. JULIJA 2018 O SPREMEMBI AKTA O VOLITVAH ČLANOV EVROPSKEGA PARLAMENTA S SPLOŠNIMI NEPOSREDNIMI VOLITVAMI, KI JE PRILOŽEN SKLEPU SVETA  76/787/ESPJ EGS EVRATOM Z DNE 20. SEPTEMBRA 1976.</font></b><font size="4"> Predlog smo na podlagi zakona o sodelovanju med Državnim zborom in Vlado v zadevah Evropske unije dobili s strani Vlade 8.11. , objavljen je na spletnih straneh Državnega zbora. K tej točki smo vabili ministrstvo za javno upravo oziroma predstavnike Ministrstva za javno upravo. Pričenjam obravnavo predloga. </font><br>
<font size="4">	Uvodoma dajem besedo državni sekretarki na ministrstvu gospe Mojci Ramšak Pešec. </font><br>
<font size="4">	Izvolite. </font><br>
<b><font size="4">	</font></b><br>
<b><font size="4">	MOJCA RAMŠAK PEŠEC:</font></b><font size="4">	 Hvala lepa, spoštovani predsednik. Spoštovani člani odbora, ostali prisotni1</font><br>
<font size="4">	Sklep Sveta iz julija 2018 v bistvu predstavlja manjšo spremembo volilne zakonodaje Evropske unije predvsem v smeri določanja bolj  harmonizacijskih pravil glede rokov in opravil v zvezi z volitvami. Sam predlog je svet EU obravnaval že v letu 2015, Državni zbor je v letu 2016 predlog za spremembe podprl, prav tako pa je Vlada Republike Slovenije aktivno sodelovala pri usklajevanju sprememb. Določbe sklepov v bistvu v nekaterih delih predstavljajo zavezujočem, so zavezujoče narave na primer kar se tiče volilnih pragov, volilnega praga, prepovedi dvojnega glasovanja, volilnih postopkov z imeniki in organa za stike, ostale določbe pa so na ravni priporočil. Bistvena je ugotovitev, da določbe sklepa ne odstopajo od veljavne ureditve volitev poslancev iz Slovenije v Evropski parlament v skladu z Zakonom o volitvah poslancev v Evropski parlament, zato spremembe nacionalne zakonodaje za uveljavitev teh sprememb v tem sklepu ne bodo potrebne in niso potrebne. Sam sklep v bistvu predstavlja zakonodajni akt sekundarnega prava, ki je bil sprejet po posebnem zakonodajnem postopku, zato za njegovo uveljavitev ni predvidena ratifikacija temveč le potrditev s strani članic v skladu z 223. členom pogodbe o delovanju Evropske unije. Glede na navedeno in predvsem ugotovitev, da določbe sklepa ne bodo  zahtevale spremembe volilne zakonodaje o volitvah poslancev iz Slovenije v Evropski parlament, Vlada predlaga, da Državni zbor Republike Slovenije v skladu s 154. k členom Poslovnika Državnega zbora poda pozitivno mnenje k odločitvi, da Republika Slovenija na podlagi 223. člena pogodbe o delovanju Evropske unije potrdi sklep Sveta EU o spremembi akta o volitvah članov Evropskega parlamenta s splošnimi in neposrednimi volitvami. Sprememba akta bodo pričele veljati, ko bodo potrjene vse države članice v skladu s svojimi ustavnimi pravili. Po prejemu obvestila o potrditvi </font><br>
<br>
<b><font size="4">3. TRAK: (SB) – 14.55</font></b><br>
<br>
<font size="4">	(nadaljevanje) vseh držav članic bo generalni sekretariat Sveta v uradnem listu EU objavil datum začetka veljavnosti tega sklepa. Hvala lepa.</font><br>
<br>
<b><font size="4">	PREDSEDNIK ZVONKO ČERNAČ:</font></b><font size="4"> Hvala za dodatno obrazložitev. </font><br>
<font size="4">	Prehajamo na razpravo. Želi kdo besedo? Ugotavljam, da ne. S tem zaključujem razpravo in glede na to, da k predlogu ni bilo predlaganih amandmajev predlagam odboru, da sprejme naslednje mnenje. Odbor za notranje zadeve, javno upravo in lokalno samoupravo podpira predlog za potrditev sklepa sveta 2018/994 z dne 13. julija 2018 o spremembi akta o volitvah članov Evropskega parlamenta s splošnimi in neposrednimi volitvami, ki je priložen sklepu sveta 76/787/ESPJ, EGS, Euratom z dne 20. septembra 1976, EPA 233-VIII, EU E 160. Glasujemo. </font><br>
<font size="4">	Kdo je za? (12 članov.) Kdo je proti? (Nihče.)</font><br>
<font size="4">	Ugotavljam, da je mnenje sprejeto. Mnenje bo posredovano Odboru za zadeve Evropske unije in še enkrat prosim kolego Blaža Pavlina, če tudi tukaj predstavi naše stališče oziroma mnenje. Kdo temu nasprotuje? Ugotavljam, da nihče. </font><br>
<br>
<font size="4">	S tem zaključujem tudi 6. točko dnevnega reda in 5. nujno sejo odbora. </font><br>
<font size="4">	Hvala lepa za udeležbo in nasvidenje. </font><br>
<br>
<b><font size="4">Seja je bila končana 20. novembra 2018 ob 14.57.</font></b>