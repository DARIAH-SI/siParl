<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA PRAVOSODJE</font></b><br>
<b><font size="4">30. redna seja</font></b><br>
<br>
<b><font size="4">(6. oktober 2021)</font></b><br>
<br>
</p></div><br>
<b><font size="4">Sejo je vodil Blaž Pavlin, predsednik Odbora za pravosodje.</font></b><br>
<b><font size="4">Seja se je začela ob 9.01.</font></b><br>
<br>
<b><font size="4">	PREDSEDNIK BLAŽ PAVLIN: </font></b><font size="4">Vse članice in člane Odbora, vabljene ter ostale prisotne lepo pozdravljam. </font><br>
<font size="4">	Pričenjam 30. sejo Odbora za pravosodje. Ob začetku vas naprošam, da tekom celotne seje spoštujete medsebojno razdaljo in uporabljate zaščitno masko. Prav tako vse naprošam, da imate pri sebi identifikacijske kartice, ker bomo na koncu glasovali. </font><br>
<font size="4">	Obveščam vas, da so zadržani in se seje ne morejo udeležiti naslednje članice in člani Odbora: Željko Cigler ter Maša Kociper. Na seji kot nadomestne članice in člani s pooblastilom trenutno sodeluje Suzana Lep Šimenko, ki nadomešča gospoda Jureta Ferjana iz Poslanske skupine SDS. </font><br>
<font size="4">	Ker k dnevnemu redu seje ni bilo predlogov za razširitev oziroma umika katere od predlaganih točk dnevnega reda, je določen dnevni red seje kot je bil predlagan s sklicem.</font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA – OBRAVNAVA PREDLOGA STALIŠČA REPUBLIKE SLOVENIJE DO PREDLOGA SKLEPA SVETA V PRISTOPU EVROPSKE UNIJE H KONVENCIJI O PRIZNAVANJU IN IZVRŠEVANJU TUJIH SODNIH ODLOČB V CIVILNIH ALI GOSPODARSKIH ZADEVAH. </font></b><font size="4"> Kot gradivo smo prejeli Predlog stališča, ki ga je na podlagi prvega odstavka 4. člena Zakona o sodelovanju med Državnem zborom in Vlado v zadevah Evropske unije Državnemu zboru v obravnavo 23. 9. 2021 posredovala Vlada in je objavljen na spletnih straneh Državnega zbora. </font><br>
<font size="4">	Na sejo sem k tej točki vabil Ministrstvo za pravosodje. </font><br>
<font size="4">	Pričenjam z obravnavo Predloga stališča, ki ga bomo obravnavali na podlagi 154.h člena Poslovnika Državnega zbora. Po opravljeni razpravi o Predlogu stališča ter po razpravi in glasovanju o morebitnih amandmajih bo odbor oblikoval mnenje in ga posredoval Odboru za zadeve Evropske unije kot pristojnemu odboru. </font><br>
<font size="4">	Besedo dajem sedaj državnemu sekretarju na Ministrstvu za pravosodje gospodu Zlatku Rateju za dopolnitev obrazložitve Predloga stališča. Izvolite.</font><br>
<br>
<font size="4">	</font><b><font size="4">ZLATKO RATEJ:</font></b><font size="4"> Hvala za besedo. Spoštovani predsednik, spoštovani poslanke in poslanci!</font><br>
<font size="4">	Evropska komisija je 17. 7. 2021 izdala predlog sklepa Svetu o pristopu EU h konvenciji o priznavanju in izvrševanju tujih sodnih odločb v civilnih ali gospodarskih zadevah. Na kratko ji rečemo konvencija o sodbah oziroma po angleško (nerazumljivo). Gre za mednarodno pogodbo, ki vsebuje enoten skupek minimalnih pravil glede priznavanja in izvrševanja tujih sodnih odločb v civilnih in gospodarskih zadevah. Glavna obveznost konvencije je vzajemno priznavanje in izvrševanje sodnih odločb v civilnih in gospodarskih zadevah med državami pogodbenicami.</font><br>
<font size="4">	S pristopom EU bi se omogočila uporaba konvencije za priznavanje in izvrševanje sodnih odločb izdanih v tretjih državah in sodnih odločb izdanih v državah članicah med državami članicami EU in drugimi državami pogodbenicami konvencije. </font><br>
<font size="4">	Konvencija, ki je trenutno odprta za podpis ratifikacije </font><br>
<br>
<b><font size="4">2. TRAK: (ES)</font></b><font size="4"> - </font><b><font size="4">9.05</font></b><br>
<br>
<b><font size="4">	</font></b><font size="4">(nadaljevanje) ali pristop, še ne velja. Bi pa dopolnila obstoječi pravni okvir EU in zagotovila prost pretok sodnih odločb, ki presega obstoječi sistem, ki se uporablja med državami članicami  EU in evropskim gospodarskim prostorom ter Švico. </font><br>
<font size="4">	Cilji predloga so: okrepiti dostop do sodnega varstva za EU podjetja in državljane z vzpostavitvijo sistema, ki olajšuje priznanje in izvršitev tujih sodnih odločb kjerkoli na svetu, kjer ima dolžnik premoženje. Nadalje prav tako promocija mednarodne trgovine in investicij in tudi povečanje pravne varnosti in predvidljivosti v okviru mednarodnega pravdanja za EU podjetja in državljane, ki so vključeni v mednarodno trgovino in investicije. Zmanjšanje stroškov in dolžina postopkov. Končno pa tudi zagotovitev, da bo priznanje in izvršitev sodnih odločb tretjih držav v EU mogoče le v kolikor so spoštovana temeljna načela v EU. </font><br>
<font size="4">	Evropska komisija v 4. členu predloga sklepa predlaga omejeno in ciljno usmerjeno izjavo o izključitvi priznanja in izvrševanja sodnih odločb, ki se nanašajo na poslovne najeme oziroma zakupe nepremičnin, ki so v EU. Komisija to predlaga zaradi zaščite ciljev politike iz Uredbe Bruselj 1A. Slednja namreč o zadevah, ki vključujejo poslovne najeme oziroma zakupe nepremičnin določa izključno pristojno sodišče v državi članice, kjer se nahaja nepremičnina. Konvencija o sodbah pa takšnega pravila ne vključuje. </font><br>
<font size="4">	Pristop EU h konvenciji bi z vidika Republike Slovenije v primerjavi z nacionalnim pravom pomenil občutno povečanje spremljivosti? za priznanje sodnih odločb tretjih držav, saj konvencija določa enoten sistem priznavanja in izvrševanja tujih sodnih odločb v civilnih in gospodarskih zadevah, pri čemer je mogoče priznanje in izvršitev zavrniti le iz razlogov navedenih v 7. členu konvencije med katerimi pa ni pogojev vzajemnosti. </font><br>
<font size="4">	Zaradi večje pravne varnosti, manjših stroškov in krajših mednarodnih postopkov lahko konvencija podjetja in državljane EU spodbudi k sodelovanju v mednarodnih poslih in tako poveča obseg čezmejne trgovine in naložb.</font><br>
<font size="4">	Republika Slovenija pozdravlja predlog sklepa Sveta o pristopu EU h konvenciji ter podpira predlagano izjavo iz 4. člena predloga sklepa. Pristop je ena izmed prioritet našega predsedovanja Svetu EU na področju pravosodja. Naš cilj je pridobiti potrditev Sveta na decembrskem zasedanju ministrov za pravosodje ter zaprositi evropski parlament za njihovo soglasje. </font><br>
<font size="4">	Toliko zaenkrat. Hvala lepa za pozornost.</font><br>
<br>
<font size="4">	</font><b><font size="4">PREDSEDNIK BLAŽ PAVLIN:</font></b><font size="4"> Hvala tudi vam. </font><br>
<font size="4">	Prehajamo na razpravo članic in članov Odbora. Želi kdo besedo? Ugotavljam, da ne.</font><br>
<font size="4">	Zaključujem razpravo in prehajamo na odločanje. Preden bom prebral mnenje pred odločanjem še eno pooblastilo, in sicer poslanec Ljubo Žnidar iz Poslanske skupine SDS nadomešča poslanca Francija Breznika. Ker nimamo vsi kartic, predlagam, da glasujemo ročno, se pravi z dvigom rok.</font><br>
<font size="4">	Ker k predlogu stališča ni predlaganih amandmajev, Odboru predlagam, da sprejme naslednje mnenje: »Odbor za pravosodje podpira Predlog stališča Republike Slovenije do Predloga sklepa Sveta k pristopu Evropske unije h konvenciji o priznavanju in izvrševanju tujih sodnih odločb v civilnih ali gospodarskih zadevah in predlaga pristojnemu Odboru za zadeve Evropske unije, da ga sprejme.«</font><br>
<font size="4">	Želi kdo razpravljati o predlogu mnenja? Ugotavljam, da ne.</font><br>
<font size="4">	S tem prehajamo na odločanje. Tako kot sem že omenil bomo glasovali z dvigom rok. Glasujemo.</font><br>
<font size="4">	Kdo je za? (Vsi prisotni.) Je kdo proti? (Nihče.)</font><br>
<font size="4">	Ugotavljam, da je mnenje sprejeto soglasno.</font><br>
<font size="4">	Odbor bo v skladu s 154.h členom Poslovnika Državnega zbora kot matično delovno telo pripravil mnenje in ga posredoval Odboru za zadeve Evropske unije kot pristojnemu delovnemu telesu, ki bo na svoji seji sprejel odločitev v zvezi s predlogom stališča. </font><br>
<font size="4">	Odboru tudi predlagam, da poročamo pisno. Ali kdo temu nasprotuje? Ugotavljam, da ne. </font><br>
<font size="4">	S tem zaključujem 1. točko dnevnega reda in 30. sejo Odbora za pravosodje. </font><br>
<font size="4">	Hvala vsem za udeležbo. </font><br>
<br>
<b><font size="4">Seja je bila končana 6. oktobra 2021 ob 9.10 uri.</font></b>