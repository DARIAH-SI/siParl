<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>134. seja</b><br>
<br>
<b>(25. marec 2022)</b></p></div><br>
<br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 13.01.</b><br>
<br>
<b>1. TRAK: (DAG) </b><br>
<br>
<b>	PREDSEDNIK IGOR ZORČIČ: </b>Spoštovani kolegice in kolegi, gospe in gospodje! Začenjam 134. sejo Kolegija predsednika Državnega zbora. Vse prisotne lepo pozdravljam!<br>
	Obveščam vas o pooblastilu, in sicer: Tina Heferle nadomešča Braneta Golubovića, sam pa nadomeščam Janjo Sluga. <br>
	<br>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO NUJNEM POSTOPKU.</b><br>
<b>	</b>Predlog ste prejeli s sklicem seje kolegija. Razpravljali in odločali bomo o treh predlogih Vlade za obravnavo predlogov zakonov po nujnem postopku. Najprej o tem, da se po nujnem postopku obravnava Predlog zakona o elektronskih komunikacijah. <br>
	Želi besedo predstavnica Vlade? (Da.) Mag. Petra Marolt Vajda, imate besedo.<br>
<br>
	<b>MAG. PETRA MAROLT VAJDA: </b>Hvala lepa.<br>
	Vlada predlaga Državnemu zboru, da predlog zakona obravnava po nujnem postopku, da se preprečijo težko popravljive posledice za delovanje države, zaradi ne prenosa Direktive o Evropskem zakoniku o elektronskih komunikacijah; rok za prenos te direktive je namreč že potekel. Čimprejšnja obravnava Predloga zakona o elektronskih komunikacijah je pomembna tudi z vidika interesov varnosti države, v smislu zagotavljanja informacijske varnosti. Določbe Zakona o varnosti omrežij in storitev krepijo namreč zahteve za operaterje v luči varnostnih tveganj, ki jih prinaša tehnologija 5G, še posebej pa za operaterje mobilnih komunikacijskih omrežij, za subjekte, ki zagotavljajo tako imenovane kritične storitve. <br>
	Hvala.<br>
<br>
<b>	PREDSEDNIK IGOR ZORČIČ: </b>Hvala lepa.<br>
	Odpiram razpravo. Želi kdo besedo? (Da.) Miha Kordiš. <br>
<br>
	<b>MIHA KORDIŠ (PS Levica): </b>Predsedujoči, hvala za besedo.<br>
	Zakon o elektronskih komunikacijah je nedavno tega pogrnil na prvi obravnavi v Državnem zboru, zdaj pa Vlada prihaja s pobudo za obravnavo znova po nujnem postopku. Mislim, da je to popolnoma neresno. Ta zakon naj počaka mesec dni, še malo manj, kolikor nas loči do volitev, pa ga bo pripravila neka druga vlada, naslednja vlada, ki bo dejansko kompetentna. Ne pa da skozi državnozborski mlin Vlada zdaj hiti z nujnim postopkom sprejemanja zakona, špeha, ki ima preko 400 strani, in potem dejansko pričakuje, da bomo njene nakane blagoslovili in da bo stvar šla skozi državnozborski mlin. Glejte, če bi šlo že od začetka samo za prenos direktive, se ta problem sploh ne bi pojavil, bi zakon preskočil že prvo obravnavo, postopek bi bil na tej točki nemara že zaključen; pa to ni bilo tako. Kako lahko pričakujemo, da bo tokrat kakorkoli drugače. <br>
<br>
<b>	PREDSEDNIK IGOR ZORČIČ: </b>Hvala lepa.  <br>
	Še kdo? (Ne.) Ugotavljam, da ne. Zaključujem razpravo. <br>
	<br>
Na glasovanje dajem naslednji predlog sklepa: »Predlog zakona o elektronskih komunikacijah se obravnava po nujnem postopku.« Glasujemo.	<br>
	Kdo je za? (SDS, Konkretno, NSi, SNS, Narodni skupnosti in DeSUS.) Kdo je proti? (Levica, LMŠ, Nepovezani.)<br>
	Ugotavljam, da je sklep sprejet.<br>
<br>
	Prehajamo na obravnavo predloga, da se po nujnem postopku obravnava Predlog zakona o poroštvu Republike Slovenije za obveznosti družbe Dars iz naslova kreditov in dolžniških vrednostnih papirjev, najetih oziroma izdanih za financiranje avtocestnih projektov v višini do 392,44 milijona evrov. <br>
	Želi besedo predstavnica Vlade? (Da.) Mag. Petra Marolt Vajda, imate besedo.<br>
<br>
	<b>MAG. PETRA MAROLT VAJDA: </b>Hvala za besedo.<br>
	Vlada predlaga, da se predlog tega zakona prav tako obravnava po nujnem postopku, da se preprečijo težko popravljive posledice. Namen zakona je namreč omogočiti zagotovitev virov za izvedbo projekta dela tretje razvojne osi, za financiranje teh projektov, katerih nosilec izvedbe je družba Dars, <br>
<br>
<b>2. TRAK: (NB) – 13.05</b><br>
<br>
	(Nadaljevanje) je za financiranje potrebno zagotoviti poroštvo države. <br>
<br>
<b>	PREDSEDNIK IGOR ZORČIČ:</b> Hvala lepa. <br>
	Odpiram razpravo. Želi kdo besedo? (Ne.) Ugotavljam, da ne. <br>
<br>
	Prehajamo na glasovanje. Glasujemo o naslednjem predlogu sklepa: <br>
	»Predlog zakon o poroštvu Republike Slovenije za obveznosti družbe Dars, d. d., iz naslova kreditov in dolžniških vrednostnih papirjev najetih oziroma izdanih za financiranje avtocestnih projektov v višini 392,44 milijonov evrov se obravnava po nujnem postopku.« Glasujemo.<br>
	Kdo je za? (SDS, Konkretno, NSi, SNS, Desus, oba predstavnika narodnih skupnosti.)<br>
	Ugotavljam, da je sklep sprejet. <br>
<br>
	Prehajamo še na obravnavo predloga, da se po nujnem postopku obravnava predlog zakona o upravljanju javnega potniškega prometa. <br>
Želi besedo predstavnica Vlade? (Da.) Mag. Petra Marolt Vajda, imate besedo. <br>
<br>
<b>MAG. PETRA MAROLT VAJDA:</b> Hvala za besedo. <br>
Vlada prelaga državnemu zbor, da se Predlog Zakona o upravljanju javnega potniškega prometa obravnava po nujnem postopku, da se preprečijo težko popravljive posledice, ki bi nastale zaradi nesprejema zakona. Namreč, če zakon ne bi bil pravočasno sprejet, bi to onemogočilo financiranje s strani Evropske komisije v okviru načrta za okrevanje in odpornost. V okviru tega načrta je kot mejnih za reformo organiziranosti javnega potniškega prometa v komponenti trajnostna mobilnost predviden datum 30. junij 2022 in v ta rok je vključen tudi drugi zahtevek, ki ga bo Slovenija posredovala na Evropsko komisijo in vzpostavitvijo katerega bo Sloveniji izplačan drugi obrok nepovratne podpore. <br>
	Hvala. <br>
<br>
<b>	PREDSEDNIK IGOR ZORČIČ:</b> Hvala lepa.<br>
	Odpiram razpravo. Želi kdo besedo? Ugotavljam, da ne. <br>
	Ja, Dušan Šiško ima besedo. <br>
<br>
<b>	DUŠAN ŠIŠKO (PS SNS):</b> Hvala. <br>
	Ker bo točka zaključena, pa ne bom mogel potem vprašati, me zanima, kaj je z našim predlogom o delovnih migrantih, ko smo vložili, pa ga ni tukaj gor na papirjih, me zanima. / oglašanje iz ozadja/ <br>
<br>
<b>	PREDSEDNIK IGOR ZORČIČ:</b> Mora pet dni počakati v skladu s Poslovnikom. <br>
	Še kdo kaj? (Ne.) Zaključujem razpravo. <br>
<br>
	Na glasovanje dajem predlog sklepa: <br>
	»Predlog Zakona o upravljanju javnega potniškega prometa se obravnava po nujnem postopku.« Glasujemo.<br>
	Kdo je za? (SDS, Konkretno, NSi, SNS, Narodne skupnosti obadva glasova, Desus.) Kdo je proti? (Ni.)<br>
	Ugotavljam, da je sklep sprejet. <br>
<br>
	S tem zaključujem to točko dnevnega reda. <br>
	<br>
	Prehajamo na <b>2. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA. </b><br>
	S sklicem seje Kolegija ste kot gradivo k tej točki prejeli zahtevo skupine poslank in poslancev s prvopodpisanim Danijelom Krivcem za sklic izredne seje Državnega zbora. <br>
	Včeraj smo prejeli še zahtevo za sklic izredne seje z naslednjo točko dnevnega reda, točka 1. Uradno prečiščeno besedilo Zakona o pokojninskem in invalidskem zavarovanju. <br>
	Predlagam, da na podlagi obeh zahtev skličem eno izredno sejo. V zvezi s sklicem 99. izredne seje Državnega zbora predlagam sledeče: Predlog dnevnega reda je tak kot ste ga prejeli včeraj s sklicem seje, dodatno pa se nanj uvrsti še točka iz včeraj vložene zahteve, to je uradno prečiščeno besedilo. <br>
	Na predlog dnevnega reda je uvrščena tudi točka Mandatno-volilne zadeve, saj moramo 31. marca izpeljati volitve sodnikov porotnikov. Datum seje, četrtek 31. 3., zaradi o pravkar omenjeni Mandatno-volilne zadeve, to je izvolitve sodnikov porotnikov. Potem pa nadaljevanje v sredo, 6. 4., ob 9. uri, tukaj seveda odpiram razpravo, če že daje kdo kakšne predloge za kakšen drug datum, če ne bi to izpeljali 6. 4. Namreč v tem vmesnem času morajo svoje delo opraviti tudi delovna telesa in sicer kar pet delovnih teles, pa seveda Zakonodajno-pravna služba, tako da jim je potrebno pustiti primeren čas, da pripravijo gradivo in za sejo delovnih teles in potem seveda za plenarno sejo. <br>
	Od 9. ure do zaključka seje potem še najava časa. Za poslanske skupine dve točki po tretjem odstavku 67. člena Poslovnika zbora, do 5 minut za dopolnilno obrazložitev predlagateljev predlogov zakona in predloga akta in do 5 minut za predstavitev mnenja Vlade pri točkah kjer Vlada ni predlagatelj ter do 30 minut za razpravo predlagateljev predlogov zakona in predloga akta ter do 30 minut za razpravo Vlade pri točkah kjer Vlada ni predlagatelj. <br>
	Skladno s parlamentarno prakso pri razpravah o Mandatno-volilnih zadevah. <br>
	Zdaj pa odpiram razpravo. Želi kdo besedo? (Ne.) Potem zaključujem razpravo. <br>
<br>
Prehajamo na glasovanje. <br>
	Najprej dam na glasovanje naslednji predlog sklep: <br>
	»V skladu z drugim odstavkom 58. člena Poslovnika Državnega zbora se na dnevni red 99. izredne seje Državnega zbora uvrsti naslednja točka dnevnega reda:<br>
<br>
<b>3. TRAK: (VP) 13.10</b><br>
<br>
<b>	</b>(nadaljevanje) točka 1. Mandatno-volilne zadeve.« Glasujemo.<br>
	Kdo je za? (Soglasno.)<br>
	Ugotavljam, da je sklep sprejet. <br>
<br>
	Na glasovanje dajem naslednji sklep:<br>
	»Poslanske skupine k dvema točkama dnevnega reda 99. izredne seje Državnega zbora najavijo čas v skladu s tretjim odstavkom 67. člena Poslovnika zbora«. Glasujemo.<br>
	Kdo je za? (Soglasno.)<br>
	Ugotavljam, daje sklep sprejet.<br>
<br>
	Še en sklep: <br>
	»Predlagatelji predlogov zakonov in predloga akta imajo za uvodno obrazložitev na voljo do 5 minut, za razpravo pa do 30 minut. Vlada ima pri točkah, kjer ni predlagatelj, za dopolnilno predstavitev mnenja na voljo do 5 minut in za razpravo do 30 minut«. Glasujemo.<br>
	Kdo je za? (Soglasno.)<br>
	Ugotavljam, da je sklep sprejet.<br>
	<br>
	Na glasovanje dajem še en predlog sklepa. Jaz sicer upam, da ne bo prišel v poštev.<br>
	»Matična delovna telesa lahko za obravnavo zadev z dnevnega reda 99. izredne seje Državnega zbora po potrebi zasedajo po 22. uri«.<br>
	Kdo je za? (SDS, SD, Levica, NSi, SAB, DeSUS, Konkretno, NP, IMNS, SNS.) Je kdo proti? (LMŠ.)<br>
	Ugotavljam, da je sklep sprejet.<br>
<br>
	S tem zaključujem to točko dnevnega reda. <br>
<br>
	Prehajamo na <b>3. TOČKO DNEVNEGA REDA - PREDLOG ZA OBRAVNAVO PREDLOGA ZAKONA PO SKRAJŠANEM POSTOPKU.</b><br>
<b>	</b>Predlog ste prejeli s sklicem seje Kolegija.<br>
	Prehajamo na obravnavo predloga, da se po skrajšanem postopku obravnava predlog zakona o spremembah Zakona o pokojninskem in invalidskem zavarovanju.<br>
	Želi kdo besedo? (Da.) Gospod Kastelic, imate besedo, predstavnik Državnega sveta. <br>
<br>
	<b>DANIJEL KASTELIC: </b>Hvala za besedo, spoštovani predsednik Državnega zbora. <br>
	Spoštovani poslanke in poslanci, člani Kolegija in ostali vabljeni. <br>
	Dovolite mi, da pojasnim, zakaj Državni svet predlaga, da se predlog zakona o spremembi Zakona o pokojninskem in invalidskem zavarovanju obravnava po skrajšanem postopku. <br>
	Uvodoma bi rad izpostavil, da je bil predlog zakona pripravljen z namenom, da se odpravi zaznano diskriminacijo dela ene izmed najranljivejših skupin prebivalcev Slovenije, to je otrok s posebnimi potrebami oziroma z invalidnostjo. Trenutno zakonska ureditev namreč navedeno skupino deli na dva dela, na slepe otroke, ki prejemajo dodatek za pomoč in postrežbo, ter vse ostale, ki dodatka za pomoč in postrežbo ne prejemajo, vsi pa so invalidi. Da gre za diskriminacijo na podlagi vrste invalidnosti, je ocenil tudi Zagovornik načela enakosti. S predlogom zakona se tako skuša odpraviti zaznano anomalijo v sistemu tako, da se v krog upravičencev do dodatka za pomoč in postrežbo zajame vse otroke s posebnimi potrebami, ki jim je za osnovne življenjske potrebe nujna stalna pomoč, postrežba oziroma postrežba drugega. Ker gre za z nomotehničnega vidika manj zahtevne spremembe veljavnega zakona, s predlogom zakona se namreč posega zgolj v dva člena veljavnega zakona, Državni svet v skladu s prvim odstavkom 142. člena Poslovnika Državnega zbora predlaga, da se predlog zakona obravnava in sprejme po skrajšanem postopku. <br>
	Spoštovani, naprošam vas za podporo navedenemu predlogu in se vam zahvaljujem za vašo pozornost.<br>
	Hvala lepa.<br>
<br>
	<b>PREDSEDNIK IGOR ZORČIČ: </b>Hvala lepa.<br>
	Odpiram razpravo. Želi kdo besedo? (Ne.) Ugotavljam, da ne. Zaključujem razpravo.<br>
<br>
	Na glasovanje dajem naslednji predlog sklepa:<br>
	»Predlog zakona o spremembah Zakona o pokojninskem in invalidskem zavarovanju se obravnava po skrajšanem postopku«. Glasujemo.<br>
	Kdo je za? (Soglasno.)<br>
	Ugotavljam, da je sklep sprejet. <br>
<br>
	Zaključujem to točko dnevnega reda.<br>
<br>
	Prehajamo na <b>4. TOČKO DNEVNEGA REDA - TOČKA RAZNO.</b><br>
<b>	</b>Še kdo kaj pod razno? (Ne.) Ugotavljam, da ne. Zaključujem razpravo. <br>
<br>
	S tem zaključujem to točko dnevnega reda. <br>
	Prekinjam sejo Kolegija, ki jo bomo nadaljevali čez 10 minut, ob 13. uri 25. <br>
<br>
<b>Odprti del seje je bil končan 25. marca ob 13.14.</b>