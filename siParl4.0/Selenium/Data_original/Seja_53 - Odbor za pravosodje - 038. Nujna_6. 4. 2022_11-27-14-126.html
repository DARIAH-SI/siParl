<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA PRAVOSODJE</font></b><br>
<b><font size="4">38. nujna seja</font></b><br>
<br>
<b><font size="4">(6. april 2022)</font></b></p></div><br>
<b><font size="4">Sejo je vodil Blaž Pavlin, predsednik odbora.</font></b><br>
<b><font size="4">Seja se je začela ob 8.01.</font></b><br>
<br>
<b><font size="4">	PREDSEDNIK BLAŽ PAVLIN</font></b><font size="4">: Vse članice in člane odbora, vabljene ter ostale prisotne lepo pozdravljam! </font><br>
<font size="4">	Pričenjam 38. nujno sejo Odbora za pravosodje.</font><br>
<font size="4">	Obveščam vas, da so zadržani in se seje ne morejo udeležiti naslednje poslanke: Tina Heferle, Maša Kociper in mag. Meira Hot. Na seji kot nadomestne članice in člani odbora s pooblastili sodelujejo: Janez Moškrič namesto poslanke Eve Irgl, Leon Merjasec namesto Jureta Ferjana, Mojca Žnidarič namesto mag. Dušana Verbiča ter Gregor Perič, ki pa je iz kvote Poslanske skupine Konkretno. </font><br>
<font size="4">Ker k dnevnemu redu seje ni bilo predlogov za razširitev oziroma umik katere od predlaganih točk je določen dnevni red seje kot je bil predlagan s sklicem. </font><br>
<font size="4">	</font><br>
<font size="4">Prehajamo na </font><b><font size="4">1. TOČKO DNEVNEGA REDA, TO JE NA OBRAVNAVO POBUDE VRHOVNEGA DRŽAVNEGA TOŽILSTVA REPUBLIKE SLOVENIJE ZA ZAČETEK POSTOPKA ZA OCENO USTAVNOSTI PETEGA ODSTAVKA 160.A ČLENA ZAKONA O KAZENSKEM POSTOPKU, </font></b><font size="4">pri čemer jo bomo na podlagi drugega odstavka 265. člena Poslovnika Državnega zbora obravnavali le v okviru podanega predloga za začasno zadržanje in izvrševanje navedene odločbe. Na voljo imamo naslednje gradivo: pobudo z dne 16. 3. 2022, mnenje Zakonodajno-pravne službe z dne 1. 4. 2022 in mnenje vlade z dne 1. 4. 2022. K tej točki dnevnega reda so bili vabljeni Zakonodajno-pravna služba in Ministrstvo za pravosodje. </font><br>
<font size="4">	Sedaj pa dajem besedo predstavnici Zakonodajno-pravne službe Špeli Maček Guštin za dodatno pojasnilo oziroma obrazložitev mnenja Zakonodajno-pravne službe. Izvolite. </font><br>
<br>
<b><font size="4">	ŠPELA MAČEK GUŠTIN:</font></b><font size="4"> Hvala lepa. Vrhovno državno tožilstvo je vložilo pobudo za oceno ustavnosti in zakonitosti več predpisov in predlagali so tudi začasno zadržanje izvrševanja teh predpisov, in sicer so to peti odstavek 160.a člena Zakona o kazenskem postopku, ampak samo v delu v katerem določa, da državnemu tožilcu roke in način usmerjanja dela policije predpisuje Vlada. In potem še zadržanje prvega odstavka 5. člena in tretjega in četrtega odstavka 12. člena uredbe o sodelovanju državnega tožilstva, policije in drugih pristojnih državnih organov institucij pri odkrivanju in pregonu storilcev kaznivih dejanj ter delovanju specializiranih in skupnih preiskovalnih skupin. To je sedaj res dolg naslov tega podzakonskega predpisa. Omenjala jo bom v nadaljevanju kot uredbo o sodelovanju. No, glede na pristojnosti Državnega zbora smo pripravili odgovor le v zvezi s predlogom za začasno zadržanje izvrševanja petega odstavka 160.a člena Zakona o kazenskem postopku. Torej, pobudnik utemeljuje svoj predlog z možnostjo nastanka težko popravljive škode v predkazenskih in kazenskih postopkih ter posledic za neodvisnost in samostojnost državnih tožilcev. Ker je bila iz zakona o organiziranosti in delu v policiji črtana domneva, da se šteje, da je državni tožilec prevzel usmerjanje policije v predkazenskem postopku s trenutkom ko je bil obveščen o kaznivem dejanju je sedaj po mnenju pobudnika to urejeno samo še v uredbi o sodelovanju, ki določa domnevo o prevzemu usmerjanja policije malo drugače, in sicer s trenutkom ko državni tožilec poda pisne usmeritve v konkretni zadevi. Pobudnik tu meni, da taka ureditev zmanjšuje pomen in vlogo državnega tožilca v predkazenskem postopku in hkrati povečuje vlogo policije in ministra za notranje zadeve in s tem njun vpliv na predkazenski postopek. </font><br>
<br>
<b><font size="4">2. TRAK (VI) 8.05</font></b><br>
<br>
<font size="4">	(nadaljevanje) To naj bi pač posegalo v načela kazenskega postopka, da je dominus litis, torej gospodar tako rekoč predkazenskega postopka državni tožilec in ne izvršilna oblast in da to posega tudi v ustavnopravni položaj državnega tožilca, ki je pri izvrševanju svoje funkcije neodvisen, samostojen in nepristranski organ. </font><br>
<font size="4">V primeru predlog za začasno zadržanje, kot ga sedaj obravnavamo, izpodbija začasno zadržanje izvrševanja izpodbijanih predpisov, je po zakonu o Ustavnem sodišču treba navesti škodljive posledice, ki bi nastale zaradi izvrševanja takih predpisov, česar pa, po našem mnenju, pobudnik ni konkretiziral v zadostni meri. Škodljive posledice, ki jih omenja so pavšalne oziroma so abstraktne ne da bi bilo pojasnjeno ali imajo morebiti konkreten vpliv na posamezno zadevo ali primer usmerjanja v dela policije oziroma ali preprečujejo ustavno skladno postopanje državnih tožilcev tudi sicer. </font><br>
<font size="4">V vsebini izpodbijane ureditve torej nismo našli elementov, ki bi utemeljevali navedbe pobudnika, ker tako peti odstavek 160.a člena Zakona o kazenskem postopku kot tudi izpodbijane določbe Uredbe o sodelovanju ne določajo vpliva policije in ministra za notranje zadeve na delo tožilca, ampak izrecno in neposredno določajo samo kako naj državni tožilec ravna. Torej, gre za način obveščanja med policijo in državnim tožilcem in za roke za to obveščanje. Po drugi strani tudi niso opredeljene morebitne škodljive posledice, ki bi nastale, če se izpodbijana ureditev ne bi izvrševala. Se pravi, ta je seveda namenjena nekim ciljem. In če se ta ne bi izvrševala bi tudi lahko nastale škodljive posledice. Teh ni pojasnjenih oziroma konkretiziranih. Je pa to pomembno zato, ker glede na pristojnost Ustavnega sodišča v zvezi z začasnim zadržanjem izvrševanja izpodbijane ureditve je treba tudi ta vidik izpostaviti, ker gre pri odločanju o začasnem zadržanju za tehtanje med enimi in drugimi zatrjevanimi škodljivimi posledicami. Ker pobudnik po naši oceni tega ni ustrezno utemeljil smo pač predlagali mnenje Državnega zbora, da predlog za začasno zadržanje izvrševanje petega odstavka 160.a člena ZKP ni utemeljen. Hvala lepa. </font><br>
<br>
<b><font size="4">PREDSEDNIK BLAŽ PAVLIN:</font></b><font size="4"> Hvala tudi vam. Želi besedo predstavnik Ministrstva za pravosodje? Besedo dajem državnemu sekretarju Zlatku Rateju. Izvolite. </font><br>
<br>
<b><font size="4">ZLATKO RATEJ:</font></b><font size="4"> Predsedujoči, hvala za besedo. Spoštovani poslanke in poslanci, drugi prisotni!</font><br>
<font size="4">Generalni državni tožilec je vložil pobudo za oceno ustavnosti petega odstavka 160.a člena Zakona o kazenskem postopku v delu v katerem določa, da državnemu tožilcu roke in način usmerjanja policije predpiše Vlada Republike Slovenije ter prvega odstavka 5. člena Uredbe o sodelovanju državnega tožilstva, policije in drugih pristojnih državnih organov in institucij pri odkrivanju in pregonu storilcev kaznivih dejanj ter v sodelovanju specializiranih in skupnih preiskovalnih skupin, in sicer v delu v katerem državnemu tožilcu nalaga obveznost pisnega dajanja navodil in predlogov policiji za ukrepanje v predkazenskem postopku ter tretjega in četrtega odstavka 12. člena te iste uredbe. Generalni državni tožilec je predlagal tudi začasno zadržanje izpodbijane ureditve do končne odločitve Ustavnega sodišča, pri čemer zatrjuje obstoj škodljivih posledic tako za ustavnopravni položaj državnega tožilca, torej za njegovo samostojnost in neodvisnost kot tudi za učinkovitost konkretnih predkazenskih postopkov. Vlada se v svojem mnenju opredeljuje le do predloga pobudnika za začasno zadržanje izvajanja izpodbijane ureditve, pri čemer ugotavlja, da nastanek zatrjevanih škodljivih posledic ni konkretiziran. Vlada v svojem mnenju pojasnjuje da je državni tožilec še vedno edini organ, ki vodi kazenski pregon in pri tem usmerja policijo in spodbijana ureditev torej ni posegla v temeljno razmerje med državnim tožilcem in policijo oziroma v ustavnopravni položaj državnega </font><br>
<br>
<b><font size="4">3. TRAK (VI) 8.10</font></b><br>
<br>
<font size="4">(nadaljevanje) tožilca kot zatrjuje pobudnik. Poleg tega veljavna podzakonska ureditev v večjem delu velja že dlje časa in v tem času ni bila ocenjena kot sporna. Ravno nasprotno, pred skoraj 20 leti je bila sprejeta z namenom določiti jasen pravni okvir za usmerjanje policije, saj je slednje pred tem v praksi potekalo na način, ki ni bil natančno reguliran in posledično tudi transparenten. Že samo dejstvo, da se v tako dolgem časovnem obdobju niso pojavile oziroma bile s strani državnega tožilstva očitane škodljive posledice niti z vidika hierarhije pravnih aktov niti z vidika neučinkovitosti konkretnih predkazenskih postopkov. To kaže na to, da gre pri sedanjih navedbah pobudnika za navedbe, ki nimajo opore v dejanskem stanju. Z zadržanjem izpodbijane ureditve bi lahko pri vprašanju usmerjanja prišlo do nejasnosti, kar bi negativno vplivalo na pravno varnost in stanja pravne države. Glede na navedeno Vlada meni, da predlog za začasno zadržanje izpodbijanih določb ni utemeljen. Hvala za pozornost. </font><br>
<br>
<b><font size="4">	PREDSEDNIK BLAŽ PAVLIN:</font></b><font size="4"> Hvala lepa. Želi kdo od članic in članov odbora razpravljati o mnenju Zakonodajno-pravne službe o predlogu za začasno zadržanje? Besedo ima mag. Dejan Kaloh. Izvolite. </font><br>
<br>
<b><font size="4">	MAG. DEJAN KALOH (PS SDS):</font></b><font size="4"> Predsednik, hvala lepa. Uvodoma res je začudila ta pobuda za oceno ustavnosti. Jaz mislim, da je to še ena velika blamaža generalnega državnega tožilca Škete, saj namesto da bi javnosti pojasnil kaj je v začetku leta delal v Moskvi, kakšne sporazume je tam podpisoval. Sedaj tukaj obravnavamo povsem nerealno pravno nevzdržno pobudo za oceno ustavnosti. Kot je rekla spoštovana gospa iz ZPS-ja, res čudi, da njegova ekipa oziroma on sam ne pozna nekih osnovnih postulatov teh pobud. Nič še nismo seveda rekli o obličnosti. Ker je to poanta tega, da je v bistvu takšna ureditev sedaj v bistvu na delo državnega tožilstva samo v tem segmentu, v tem svojstvu obličnosti vpliva v bistvu, da mora v 48 urah od prejema zahteve policije pač usmeriti postopek potem dalje. Ta odločitev pa seveda ne pomeni poseganje v sam proces, to je pomembno. Ne pomeni poseganja v sam proces odločanja državnega tožilca o tem ali je v konkretni zadevi treba uvesti usmerjanje policije v skladu s 160.a členom ZKP-ja. Z vsem tem se v celoti moramo strinjati, res pavšalno abstraktno napisano, v bistvu skoraj ni vredno papirja na katerem je zapisano, tako da mnenje ZPS bo naša poslanska skupina SDS v celoti podprla. </font><br>
<br>
<font size="4">	</font><b><font size="4">PREDSEDNIK BLAŽ PAVLIN:</font></b><font size="4"> Hvala lepa. Še kdo? Ugotavljam, da ne, zato zaključujem razpravo. Prehajamo na odločanje. Ugotavljam, da smo sklepčni, saj je od 13 članic in članov prisotnih 8. </font><br>
<font size="4">Na podlagi 265. člena Poslovnika Državnega zbora dajem na glasovanje naslednje mnenje:« Odbor za pravosodje podpira mnenje Zakonodajno-pravne službe o predlogu za začasno zadržanje izvrševanja petega odstavka 160.a člena Zakona o kazenskem postopku.« Glasujemo. </font><br>
<font size="4">Kdo je za? (7 članov.) Je kdo proti? (1 član.) </font><br>
<font size="4">Ugotavljam, da je mnenje sprejeto.</font><br>
<font size="4">Odbor bo pripravil poročilo v katerega bo sprejeto mnenje vključeno in ga poslal Zakonodajno-pravni službi, ki v skladu z 266. členom Poslovnika Državnega zbora pripravi odgovor za Ustavno sodišče. </font><br>
<font size="4">S tem zaključujem to točko dnevnega reda in 38. nujno sejo Odbora za pravosodje ter se vam zahvaljujem za vašo udeležbo. Hvala lepa. </font><br>
<br>
<b><font size="4">Seja se je končala 6. aprila 2022 ob 8.14. </font></b>