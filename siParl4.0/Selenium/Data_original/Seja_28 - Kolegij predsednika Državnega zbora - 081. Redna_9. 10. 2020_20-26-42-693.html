<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>81. seja</b><br>
<br>
<b>(9. oktober 2020)</b></p></div><br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 10.01. </b><br>
<br>
<b>1. TRAK: (TB)</b><br>
<br>
<b>	PREDSEDNIK IGOR ZORČIČ: </b>Spoštovani kolegice, kolegi, začenjam 81. sejo Kolegija.<br>
Obveščam vas, da ste bili 7. oktobra z dopisom obveščeni, da bosta na dnevni red uvrščeni tudi A1. Dogovor o sklicu izredne seje zbora in pod B1. Dogovor o sklicu izredne seje zbora (pogojno). Hkrati vam je bilo posredovano novo gradivo k 1. točki dnevnega reda. Včeraj ste prejeli drugo novo gradivo k 1. točki dnevnega reda in novo gradivo k 2. točki dnevnega reda.<br>
Obveščam vas, da kolegica Tina Heferle po pooblastilu nadomešča Braneta Golubovića.<br>
<br>
Prehajamo na <b>A1. TOČKO - DOGOVOR O SKLICU IZREDNE SEJE ZBORA.</b> V zvezi s sklicem 46. izredne seje zbora predlagam sledeče: a. predlog dnevnega reda: 1. Predlog zakona o začasnih ukrepih za omilitev in odpravo posledic COVID-19, nujni postopek, 2. Predlog kandidata za ministra za kmetijstvo, gozdarstvo in prehrano, datum seje<br>
- četrtek, 15. 10. 2020 ob 11. uri do zaključka seje. Najava časa za razpravo; za poslanske skupine ena točka po tretjem odstavku 67. člena Poslovnika zbora, do 10 minut za dopolnilno obrazložitev predlagatelja Predloga zakona in do 60 minut za razpravo predlagatelja Predloga zakona, za dopolnilno obrazložitev predlagatelja 5 minut in razpravo predlagatelja 30 minut.<br>
Odpiram razpravo. Ugotavljam, da ni želje po razpravi. Zaključujem. Prehajamo na glasovanje.<br>
Na glasovanje dajem naslednji sklep: »V skladu z drugim odstavkom 58. člena Poslovnika Državnega zbora, se na dnevni red 46. izredne seje Državnega zbora uvrstita naslednji točki dnevnega reda: točka 1. Predlog zakona o začasnih ukrepih za omilitev in odpravo posledic COVID-19, nujni postopek in točka 2. Predlog kandidata za ministra za kmetijstvo, gozdarstvo in prehrano.« Glasujemo.<br>
	Kdo je za? (Vsi.)<br>
	Ugotavljam, da je soglasno sprejeto.<br>
	Na glasovanje dajem naslednji sklep: »Poslanske skupine k eni točki dnevnega reda 46. izredne seje Državnega zbora najavijo čas v skladu s tretjim odstavkom 67. člena Poslovnika zbora.« Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet.<br>
	Na glasovanje dajem naslednji sklep: »Za uvodno obrazložitev ima Vlada, kot predlagatelj predloga zakona, na voljo do 10 minut, za razpravo do 60 minut.«<br>
	Kdo je za? (Vsi.)<br>
	Ugotavljam, da je sklep soglasno sprejet.<br>
	Na glasovanje dajem še en sklep: Za dopolnilno obrazložitev ima pri 2. točki dnevnega reda predsednik Vlade, kot predlagatelj, na voljo do 5 minut, za razpravo do 30 minut.« Glasujemo.<br>
	Kdo je za? (Vsi.)<br>
	Ugotavljam, da je sklep soglasno sprejet.<br>
	S tem zaključujem to točko dnevnega reda.<br>
<br>
	Prehajamo na <b>B1. TOČKO - DOGOVOR O SKLICU IZREDNE SEJE ZBORA DRŽAVNEGA ZBORA (POGOJNO).</b> Skladno z dogovorom delovnega posveta vodij, ki je bil 16. aprila in parlamentarno prakso, predlagam, da že danes<br>
<br>
<b>2. TRAK (VI) 10.05</b><br>
<br>
	(nadaljevanje) pogojno pripravimo vse potrebno za morebitni sklic izredne seje, in sicer predlagam naslednje. Predlog dnevnega reda izredne seje, točka 1, Predlog sklepa o nedopustnosti razpisa zakonodajnega referenduma o zakonu z začasnih ukrepih za omilitev in odpravo posledic Covid-19, datum seje takoj po izpolnitvi pogojev, ki jih za odločanje o predlogu sklepa določa 21.a člen Zakona o referendumu in ljudski iniciativi. C, najava časa za razpravo, za poslanske skupine do 5 minut za predstavitev stališča ter po drugem odstavku 67. člena Poslovnika zbora 10 minut za razpravo, za Vlado do 5 minut za dopolnilno obrazložitev ter 10 minut za razpravo. Odpiram razpravo. Ni želje po razpravi. Zaključujem razpravo. Prehajamo na glasovanje. <br>
	Na glasovanje dajem naslednji sklep: V skladu z drugim odstavkom 58. člena Poslovnika Državnega zbora se na dnevni red izredne seje Državnega zbora uvrsti naslednja točka dnevnega reda: Točka 1 Predlog sklepa o nedopustnosti razpisa zakonodajnega referenduma o zakonu o začasnih ukrepih za omilitev in odpravo posledic Covid-19. <br>
Kdo je za? <br>
Ugotavljam, da je sklep soglasno sprejet.  <br>
Na glasovanje dajem naslednji sklep: Poslanske skupine lahko najavijo do 5 minut za predstavite stališča ter skladno z drugim odstavkom 67. člena Poslovnika Državnega zbora do 10 minut za razpravo. Vlada kot predlagatelj predloga sklepa ima za dodatno obrazložitev predloga sklepa na voljo po 5 minut, za razpravo pa po 10 minut. <br>
Kdo je za? <br>
Ugotavljam, da je sklep soglasno sprejet.  <br>
S tem zaključujem to točko dnevnega reda. <br>
<br>
Prehajamo na <b>1. TOČKO DNEVNEGA REDA – DOGOVOR O PRIPRAVI SKLICA 21. SEJE DRŽAVNGA ZBORA, KI SE BO PRIČELA V PONEDELJEK, 19. OKTOBRA 2020.</b><br>
Odpiram razpravo. Matjaž Han. <br>
<br>
<b>	MATJAŽ HAN (PS SD):</b> Predsednik, hvala lepa za besedo.<br>
Jaz bi prosil, glede na to, da smo mi Socialni demokrati in stranka Alenke Bratušek vložili zakon o Slovenskih demografskih rezervah in skladu za financiranje pokojninskega in invalidskega zavarovanja bi prosil, če se ta točka prestavi na novembrsko sejo. Razlog je ta, da smo mi naslovili na vse poslanske skupine, da zadevo predstavljamo, na vse socialne partnerje da zadevo predstavljamo. Nekaj smo že opravili razgovorov, usklajujemo še nekatere datume. Rad bi, da tudi na Ekonomsko-socialnem svetu zadeve predstavili, tako da bi imeli potem boljšo sliko, ko bomo imeli splošno razpravo. Tako da bi prosil, če se da to na novembrsko sejo. Hvala lepa. <br>
<br>
<b>PREDSEDNIK IGOR ZORČIČ:</b> Hvala lepa. Še kdo? Ne. Zaključujem razpravo. V skladu z dogovorom in predlogom, ki ga je podal Matjaž Han bom pripravil sklic 21. seje Državnega zbora. <br>
	S tem zaključujem to točko dnevnega reda. <br>
<br>
	Prehajamo na <b>2. TOČKO DNEVNEGA REDA – TERMINSKI PROGRAM DELA DRŽAVNEGA ZBORA ZA NOVEMBER 2020.</b><br>
	Novo gradivo k tej točki ste prejeli včeraj. Želi kdo besedo? Ne… /oglašanje iz klopi/ Prehajamo na glasovanje. <br>
	Najprej odločamo o predlogu, da se v terminski program za november vključi še zakon o slovenskih demografskih rezervah, skladu za sofinanciranje pokojninskega in invalidskega zavarovanja. Glasujemo. Predlagam, da se da predlog, ki ga je Matjaž prej dal na novembrsko sejo še v terminski plan. Najprej glasujemo o tem predlogu. <br>
Kdo je za? (SAB, LMŠ, Desus, SD.) Kdo je vzdržan? Je kdo proti? SNS, SDS, NSi… / medsebojno pogovarjanje/ <br>
Ugotavljam, da… <br>
<br>
<b>3. TRAK: (DAG) – 10.10</b><br>
<br>
	<b>MATJAŽ HAN (PS SD): </b>Moram reči, da – se opravičujem – res ne razumem, no. Mislim, povsem dobronameren predlog. Razloge sem povedal. Tu ne gre za nobeno politiko, gre za to, da se zakon, ki ga tudi opozicija ali pa del opozicije predlaga, da ga v Državnem zboru obravnavamo na podlagi dogovora z vsemi socialnimi partnerji. Tudi če bodo socialni partnerji rekli, da tega zakona ne podpirajo, ga pač ne podpirajo, jaz iz tega ne bi delal velike zgodbe. Se mi pa zdi prav, tudi če opozicija vlaga zakone, da gre po neki proceduri. Spomnite se, v istem mandatu, ko je bila drugačna opozicija, so šli zakoni brez kakršnihkoli dogovorov z Ekonomsko-socialnim svetom skozi. Tako se mi zdi to normalno, seveda pa vidim, da gre pri nekaterih bolj za političen dogovor kot pa za iskrenega. <br>
	Hvala lepa. <br>
<br>
	<b>PREDSEDNIK IGOR ZORČIČ: </b>Hvala lepa.<br>
	Ugotavljam, da ta sklep ni sprejet.<br>
	Zato odločamo o Terminskem programu Državnega zbora za november 2020, takšnem, kot je. Glasujemo.<br>
	Kdo je za? (SNS, SDS, NSi, DeSUS, SMC.) Kdo je proti? (SD, SAB, Levica.)<br>
	Ugotavljam, da je terminski plan za november 2020 sprejet. 	/ oglašanje v ozadju/ <br>
Postopkovno, kolega Matjaž Han.<br>
<br>
	<b>MATJAŽ HAN (PS SD): </b>Samo da zdaj vemo, zdaj smo dali z oktobra dol, kajne… / oglašanje v ozadju/ Aha, novembra. Se pravi, boste dali decembra potem gor? Samo vprašam. / oglašanje v ozadju, medsebojni pogovor/ <br>
	Hvala lepa. <br>
<br>
	<b>PREDSEDNIK IGOR ZORČIČ: </b>Okej, smo zdaj vsi seznanjeni s situacijo. Hvala lepa.<br>
	S tem zaključujem to točko dnevnega reda.<br>
<br>
	Prehajamo na <b>3. TOČKO DNEVNEGA REDA – OKVIRNI TERMINSKI PROGRAM DELA DRŽAVNEGA ZBORA ZA DECEMBER 2020.</b><br>
<b>	</b>Odpiram razpravo. Želi kdo razpravljati? (Ne.) Zaključujem razpravo.<br>
	Prehajamo na glasovanje. Glasujemo o naslednjem predlogu sklepa: »Sprejme se Okvirni terminski program dela Državnega zbora za december 2020.« Glasujemo.<br>
	Kdo je za? (SNS, NSi, SDS, DeSUS, SMC.) Kdo je proti? (Nihče.) Vzdržani? (Levica, SAB, LMŠ.) <br>
	Ugotavljam, da je terminski program za december 2020 sprejet.<br>
	S tem zaključujem to točko dnevnega reda. <br>
	<br>
	Prehajamo na <b>4. TOČKO DNEVNEGA REDA – RAZNO.</b><br>
<b>	</b>Želi kdo besedo? (Da.) Kolega Matej T. Vatovec.<br>
<br>
	<b>DR. MATEJ TAŠNER VATOVEC (PS Levica): </b>Hvala, predsednik.<br>
	Spet imamo nekaj težav pri odgovarjanju ministrov na pisna poslanska vprašanja. In sicer, minister za delo, družino, socialne zadeve in enake možnosti ima eno neodgovorjeno vprašanje še od 20. julija 2020, se pravi, dobra dva meseca že skoraj. Tako bi prosil, da ga opozorite na to. Glede na to, da težko shajajo z upravljanjem epidemije, da vemo, kaj se dogaja v domovih za starejše občane, in niti na vprašanja, ki se vežejo na to tematiko, niso sposobni odgovoriti. Mislim, da je to postalo že absurdno. In to je spet eden od ministrov NSi-ja, ki ignorira pomen poslanskih vprašanj. Tako bi res prosil, no, da jih opozorite na to, da so malo bolj ažurni in da spoštujejo predvsem poslovnik v tem delu. <br>
<br>
	<b>PREDSEDNIK IGOR ZORČIČ: </b>Hvala lepa. Bom storil to.<br>
	Kolega Zmago Jelinčič. <br>
<br>
	<b>ZMAGO JELINČIČ PLEMENITI (PS SNS): </b>Predsednik, jaz bi pa rekel, da naj Državni zbor naprosi Vlado Republike Slovenije, naj pripravi eksakten plačni sistem za vse funkcionarje. Bilo je objavljeno pred nekaj dnevi, koliko ima kdo plače. Recimo, za mesec april je višji državni tožilec Vrhovnega državnega tožilstva Republike Slovenije… <br>
<br>
	<b>PREDSEDNIK IGOR ZORČIČ: </b>Kolega Jelinčič…<br>
<br>
	<b>ZMAGO JELINČIČ PLEMENITI (PS SNS): </b>… za mesec dobil 39 tisoč evrov plače.<br>
<br>
	<b>PREDSEDNIK IGOR ZORČIČ: </b>Kolega Jelinčič, predlagam, da daste pobudo na Vlado…<br>
<br>
<b>4. TRAK: (SB) – 10.15</b><br>
<br>
<b>	ZMAGO JELINČIČ PLEMENITI (PS SNS):</b> Bom dal pobudo, ampak jaz mislim, da bi moral Državni zbor kot ustanova dati to pobudo. Konec koncev tukaj so take nore številke, da je to noro.<br>
	<br>
<b>	PREDSEDNIK IGOR ZORČIČ:</b> Kolega Jelinčič, jaz predlagam, da to date kot pobudo, poslanska skupina, poslanec / oglašanje iz klopi/ zdaj smo na Kolegiju predsednika Državnega zbora pod točko razno in ne moremo o tem odločati, res ne, tudi če je na mestu.<br>
<br>
<b>	ZMAGO JELINČIČ PLEMENITI (PS SNS):</b> Jaz sem dal pobudo, da bi Državni zbor kot inštitucija dal, bo pa Slovenska nacionalna stranka dala tudi to pobudo.<br>
<br>
<b>	PREDSEDNIK IGOR ZORČIČ:</b> Okej, hvala lepa. <br>
	Zaključujem razpravo in tudi to točko in 81. sejo Kolegija. Hvala lepa.<br>
<br>
<b>Seja se je končala 9. oktobra 2020 ob 10.16.</b>