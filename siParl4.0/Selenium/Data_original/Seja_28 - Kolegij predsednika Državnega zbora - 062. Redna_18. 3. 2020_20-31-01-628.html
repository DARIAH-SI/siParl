<h5 class="label"><span>Vsebina zapisa seje (v pregledu)</span></h5><div align="center">
<p> <b>REPUBLIKA SLOVENIJA</b><br>
<b> DRŽAVNI ZBOR </b><br>
<b>KOLEGIJ PREDSEDNIKA DRŽAVNEGA ZBORA </b><br>
<b>62. seja </b><br>
<br>
<b>(18. marec 2020) </b><br>
</p></div><br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 13.48.</b><br>
<br>
<b>1. TRAK: (NB) </b><br>
<b>	</b><br>
<b>	PREDSEDNIK IGOR ZORČIČ:</b> Začenjam 62. sejo Kolegija. Pozdravljam vse prisotne! <br>
	Danes ste prejeli gradivo k 1. točki dnevnega reda. <br>
<br>
	Prehajamo na <b>1. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO NUJNEM POSTOPKU. </b><br>
<b>	</b>Kolegij razpravlja in glasuje o dveh predlogih Vlade za obravnavo predlogov zakonov po nujnem postopku. Obveščam vas, da če boste predloga za obravnavo po nujnem postopku sprejeta, bom Državnem zboru predlagal, da z navedenima zadeva razširi dnevni red 32. izredne seje. <br>
	Najprej o predlogu Vlade, da Državni zbor po nujnem postopku obravnava predlog zakona o interventnih ukrepih na javnofinančnem področju. Želi besedo predstavnik Vlade? Gospod…<br>
<br>
<b>	DR. BOŽO PREDALIČ:</b> Hvala za besedo. <br>
	Vlada predlaga Državnemu zboru, da navedeni zakon sprejme po nujen postopku zato, da bi se preprečile škodljive posledice za državo. Bistvo tega zakona je, da omogoča Vladi hitro reagiranje v  borbi proti koronavirusu, kajti dnevno moramo odreagirati na stvari. Zakon predvideva začasno izvrševanje določenih izdatkov proračuna, začasno, ter možnost prerazporejanja proračunskih postavk tako, da lahko čim hitreje odreagiramo. <br>
<br>
<b>	PREDSEDNIK IGOR ZORČIČ:</b> Hvala lepa. <br>
	Odpiram razpravo. Kolegica Jerca Korče.  <br>
<br>
<b>	JERCA KORČE (PS LMŠ): </b>Jaz sem ta predlog danes že zjutraj tudi na neformalnem delu podala, pa ga še enkrat podajam. <br>
<br>
<b>2. TRAK: (VP) 13.50</b><br>
<br>
	(nadaljevanje)	Neresno je kljub temu, da razmere so resne, je pa povsem neprimerno, da dobimo, bom rekla zdajle 10 minut nazaj materijo. In opozicija, katera je pomembna v demokraciji in jaz upam, da ohranjamo demokracijo, čeprav nekatere določbe, ki so vsaj v enem od teh zakonov, na nek način že izločajo zakonodajno vejo oblasti tudi iz tega kako se bodo prerazporejala finančna sredstva in tako naprej, ampak kljub vsemu jaz mislim, da je potreben razmislek, da se seja naredi vsaj v petek in da se tudi opoziciji omogoči normalno delovanje, da v miru pogledamo te zadeve. Ni problem, da mi celo noč mogli biti pokonci in to pregledati, ampak materija ni taka, da nebi mogla počakati, bom rekla 22 ur. <br>
	Samo toliko, no. Jaz upam, da tukaj bo pretehtal nek razum. Mi nič ne blokiramo zato, ker ne gremo na ponedeljek, ampak mislim, da do petka pa bi zadevo vsekakor lahko preložili. Ne, da tako urgentno iz danes na jutri relativno pomembne vsebinske zadeve za to državo sprejemamo, tako, ad hoc. <br>
<br>
	<b>PREDSEDNIK IGOR ZORČIČ: </b>Hvala lepa.<br>
	Kolega Vatovec.<br>
<br>
<b>	DR. MATEJ TAŠNER VATOVEC (PS Levica): </b>Najlepša hvala, predsednik.<br>
	Podobno, zdaj ta prvi zakon, ki ga obravnavamo, ima nekaj težav, to je jasno. In problem je v tem, da pač nakazuje ne glede na to, da se seveda vsi strinjamo kakšna je situacija z izbruhom COVID-a, pa s poskusi njegove zajezitve, mislim, da kljub vsemu bi lahko razumeli, da je Državni zbor še vedno opravilen, da lahko neke stvari naredi tudi na hitro. In takšne določbe kot so v tem zakonu, recimo da lahko vlada brez rebalansa proračuna spreminja proračun, so nedopustne. Državni zbor je tisti, ki proračun sprejema in če bo takšna potreba lahko vlada pošlje rebalans v Državni zbor in ga bo ta lahko sprejel v nekaj dneh, tu ni nobenih težav. <br>
	Kar se tiče samega ukrepa, pa podobno. Zdaj, če bomo ponavljali napake, ki smo jih ponavljali v preteklosti ob ohlajanju gospodarstva in napovedi recesije in se pravi samo z varčevanjem, bomo naredili težave še večje, ko bo te epidemije konec. Tako, da tukaj tudi pozivamo vlado, da čim prej razmisli o tem kako se zadolžiti z obveznicami, ki so trenutno še vedno zelo ugodne. <br>
Tako, da kar se tega tiče, mi tega zakona danes ne bomo podprli. Ne kot neko nagajanje, ampak predvsem iz, kot nek protest glede na to, da je dovolj glasov oziroma, da ste prešteti, kot nek protest glede tega kako se stvari peljejo pri teh stvareh - ker so smrtno resne mislim, da bi morali toliko bolj resno jemati demokracijo v teh trenutkih. <br>
<br>
<b>PREDSEDNIK IGOR ZORČIČ: </b>Hvala.<br>
Kolega Jelinčič.<br>
<br>
<b>ZMAGO JELINČIČ PLEMENITI (PS SNS): </b>Hvala lepa. <br>
No, epidemije še ne bo tako kmalu konec, to je treba vedeti. Zato takšna razmišljanja kolega iz Levice mislim, da niso ravno na mestu. <br>
Zakon je pisan po vzoru držav Evropske unije. Tukaj ne gre za kakšno blazno modrost, kakšno novo znanost. Marsikatera država Evropske unije se je odločila za enake ukrepe in mislim, da so tukaj samo implementirani na našo državo. <br>
Mi smo za to, da je seja jutri, da ne odlašamo, da naredimo čim prej. Vedno bo še čas, če bo kakšna napaka ali kaj takega, da se lahko popravi čez določen čas. <br>
Je pa še ena zadeva. Če ima kdo, mislim, da ni tako težek zakon, da ga nebi mogli pregledati v enem dnevu in da to zadevo lahko, če ima kdo kakšne pripombe, nekaj malo napakic je notri ampak to se da naresti tako, da se gospodu Gorenaku Vinkotu, ki je na vladi določen za kontakte med Državnim zborom in med vlado, da se njemu pošlje te pripombe, pa potem lahko že vlada sama zadeve popravi. <br>
<br>
<b>PREDSEDNIK IGOR ZORČIČ: </b>Hvala.<br>
Še kdo? <br>
Kolega Rajh.<br>
<br>
<b>MAG. ANDREJ RAJH (PS SAB): </b>Hvala lepa. <br>
V poslanski skupini SAB seveda podpiramo vse napore vlade, da čim bolj učinkovito razreši nastalo situacijo, vendar so pa v naših mislih prav tako podjetja, delovna mesta in družine. <br>
En zakon smo prejeli v, bom rekel <br>
<br>
<b>3. TRAK: (SB) – 13.55</b><br>
<br>
	(nadaljevanje) v vednost dobesedno pred kratkim, pred par minutami, jaz z njim vsebinsko nisem seznanjen. Na mene se pa obračajo tudi državljani, ki imajo najeta posojila, ki jih morajo odplačevati, pa jim je država na nek način onemogočila delo /nerazumljivo/ tudi delavci dnevni migranti, katerih usoda bo v primeru zaprtja meje in tudi morebitne ukinitve potrebe po njihovi delovnih mestih v Avstriji, prihajajo namreč iz severovzhodne Slovenije iz Maribora negotovo. Jaz bi vljudno prosil, pa ne to razumeti, da ne želim, da se zakon sprejme, ampak če bi se omogočilo malo več časa, da se predlagana zakonodaja v celoti preuči in potem sprejme. Hvala lepa.<br>
<br>
<b>	PREDSEDNIK IGOR ZORČIČ:</b> Hvala. Kolega Han. <br>
<br>
<b>	MATJAŽ HAN (PS SD):</b> Hvala lepa. <br>
	Ker želim biti relativno verodostojen pri svojem izvajanju do zdaj. Jaz pozdravljam in zavedam, da je treba ta moment hitro ukrepati. Dobro je, da ukrepi, kot si že prej rekel, približno gredo vzporedno in se pokrivajo drug z drugim, da si ne delamo več težav kot koristi. Mi smo ta zakon dobili minuto prej, preden smo prišli na to sejo, vsaj drugega, govorim o kreditiranju. Jaz ne bom več vztrajal, da je sejo treba imeti v petek, če je koalicija rekla, da bo v četrtek bo pač v četrtek. Ker sem rekel, da je dobro, da opozicija in koalicija skupaj sodeluje pri teh vseh interventnih zakonih, ker gre za resen problem in tukaj se mi zdi, da je pomembno, da ne nastopamo nekih političnih točk / nerazumljivo/ ampak hočem povedati ne zameriti, če bomo jutri kakšen amandma na kak zakon zdaj vložili, ker bomo verjetno čez noč tudi kakšne vprašali ljudi, ki se dnevno zdaj ukvarjajo s tem, ki mogoče vlada kaj spregleda. Danes, če ste spremljali Odbor za socialo, na vse člene smo amandmirali, pa ne mi, Vlada, koalicijski… Tako, da jutri so vsi členi odprti, da se razumemo in verjetno bo tudi pri teh dveh zakonih, ki pa imajo še tudi neki finančni učinek. Tako, da okej, mi se tukaj strinjamo, da bo seja jutri, ampak kašen bo na koncu ta zakon, pa v bistvu ta moment po moje tudi Vlada ne ve. Hvala.<br>
<br>
<b>	PREDSEDNIK IGOR ZORČIČ:</b> Hvala. Kolega Horvat.<br>
<br>
<b>	JOŽEF HORVAT (PS NSi):</b> Hvala lepa. Bom čisto kratek. Zdaj odločamo o postopku. Najbrž tu vsi razumemo v kakšni situaciji živimo, danes ni debata o vsebini, nujni postopek pravzaprav daje to možnost, da lahko zakon amandmiramo do začetka razprave na odboru. Je pa nekaj. To ni Zakon o poslancih. Tisti, katerim sta ta dva zakona namenjena, tisti nimajo časa, da na dolgo parlamentirajo, žal nimajo. Vem približno kakšne so zadeve v gospodarskih organizacijah in jaz sem hvaležen in bom to še ponavljal, da tukaj opozicija razume, da preprosto moramo hiteti, moramo hiteti z ukrepi, da bi lahko dali jasna sporočila, da resno mislimo z ukrepi, s katerimi na eni strani zajeziti širitev virusa, na drugi strani pa predvsem omiliti posledice, ki že nastajajo. Kakšne bodo te posledice, danes žal še ne vemo. In jaz bom vedno hvaležen opoziciji, da razume, da preprosto ni veliko časa za neke dolge razprave. Hvala lepa.<br>
<br>
<b>	PREDSEDNIK IGOR ZORČIČ:</b> Hvala. Kolega Han.<br>
<br>
<b>	MATJAŽ HAN (PS SD):</b> No, če se kdo zaveda se jaz zavedam,da to ni Zakon o poslancih, ker drugače ne bi bilo danes toliko amandmajev tudi za samostojne podjetnike, samostojne kulturnike in tako naprej. Včasih moramo pa vendarle vedeti, da lahko s kakšno prehitro ihto kakšno napako spregledamo ali pa jo naredimo. Ampak na hitro sem pogledal ključne zadeve pa tudi še danes ne rešujemo, ključna zadeva pa je, Jože, ti zelo dobro veš, zaradi vseh teh zakonov ljudje, ki imajo zaprte lokale, ne bodo dobili frišnega denarja, v tem je problem<br>
<br>
<b>4. TRAK (VI) 14.00</b><br>
<br>
	(nadaljevanje) … /oglašanje iz klopi/ Saj, saj, ampak hotel sam samo, da to so zakoni, ki ne bodo ta moment rešili ključnega problema ljudi, ki so zaklenili vrata zaradi koronavirusa nimajo denarja, nimajo dnevnih prihodkov. Včeraj je bilo napovedano, da bo to vlada v nadaljevanju tudi z opozicijo skupaj pripravila zakon. Zato, hočem povedati, da je ta zakon, kjer kredite v bistvu zabremza, da jih ni treba plačevati, sprejemano v petek ali v četrtek ne naredimo nobene škode. To je bil samo moj pogled. Se pa strinjam, po nujnem postopku mora biti. Amandmaji se bodo vlagali in verjamemo, da bodo vsi dobronamerni. Hvala lepa. <br>
<br>
<b>	PREDSEDNIK IGOR ZORČIČ:</b> Hvala. Kolega Krivec. <br>
<br>
<b>	DANIJEL KRIVEC (PS SDS):</b> Jaz podpiram to, da se čim prej ta zakonodaja sprejme, ker je temu tudi namenjena in izkušnje iz preteklosti pač kažejo, da tisti, kar je treba narediti danes ne smeš odlašati na jutri. In vedno se da stvari tudi v nadaljevanju popravljati. Če smo čisto konkretni pri teh zadevah, ki se tičejo tudi tega kreditnega in bančnega, omilitve in olajšav, ki so notri zapisane, vsak dan ko to odlašamo pomeni, da nekateri uradniki morajo to spremljati in tako naprej. Se pravi, kakorkoli govorimo ves čas, da je potrebno pohiteti, je tudi tukaj verjetno zadaj še marsikaj, kar bi pomenilo z vsakim dnem večji rizik in če se tega resno zavedamo potem bomo tudi v nadaljevanju raje pohiteli, da so nekatere stvari na zalogo pripravljene, pa da se ljudi razbremeni, ki morajo vse te stvari opravljati tudi izven Državnega zbora in v teh službah. Tudi temu je to namenjeno, da ne bo pomote, čisto operativnim stvarem, ki se lahko, če je zakon sprejet in začne veljati zaustavijo in s tem tudi vzpostavi tisti moratorij in s tem razbremeni določen staf, ki mora to izvajati. Ne pozabiti tudi na to. To, da vse ne bo verjetno idealno rešeno in zajeto se pa verjetno vsi zavedamo in vsak dan tudi če bomo do ponedeljka to študirali verjetno ne bomo imeli idealnega zakona. To pa Matjaž tudi ti veš. In verjetno bomo v naslednjih tednih še marsikateri interventni zakon morali sprejeti. Ampak tisto, kar lahko danes naredimo, naredimo danes, na pa odlašati na naslednje dni, ker to se nam pač že otepa, da ne bom kaj več razlagal. <br>
<br>
	<b>PREDSEDNIK IGOR ZORČIČ:</b> Hvala. Še kdo? Ne. Zaključujem razpravo. Na glasovanje dajem naslednji sklep: »Predlog zakona o interventnih ukrepih na javnofinančne področju se obravnava po nujnem postopku.« <br>
	Kdo je za? (SNS, NSi, SDS, SMC, SD, SAB, Desus.) Je kdo proti? Vzdržan? (Levica, LMŠ.) <br>
	Ugotavljam, da je sklep sprejet. <br>
<br>
	<b>2. TOČKA DNEVNEGA REDA – OBRAVNAVA PREDLOGA VLADE, DA DRŽAVNI ZBOR PO NUJNEM POSTOPKU OBRAVNAVA PREDLOG ZAKONA O INTERVENTNEM UKREPU ODLOGA PLAČILA OBVEZNOSTI KREDITOJEMALCEV.</b> Želi besedo predstavnik Vlade? Gospod Predalič. <br>
<br>
<b>	DR. BOŽO PREDALIČ:</b> Hvala lepa za besedo. Morda bi v uvodu dejal, da se Vlada zaveda odgovornosti poslancev in tudi zavedamo se, da se želite poglobiti v zadeve. Po drugi strani pa tudi prosim, da se zavedate resnosti situacije. Mi smo nenazadnje v neke vrsti vojni. Tukaj se eksponentno dviga okužba. To ne samo pri nas. V celem svetu. Saj mi ne izumljamo tople vode, ampak se iz dobrih praks drugje v Evropi skušamo učiti in pač to nekako prenesti v naš prostor. In tukaj vsak dan zamude pomeni toliko in toliko večjo škodo. Zato prosimo, da se to obravnava po takem postopku in prosimo tudi nekaj tolerance s strani poslancev in da skupaj stopimo in se borimo s tem. Jaz stojim na stališču in tudi danes, ko smo se pogovarjali, da je treba hitro in energično ukrepati. In bolj pomembno je hitro ukrepati in če se ti vmes zgodi neka napaka jo potem saniraš, to boste lahko vi kolegi poslanci tukaj ob samem sprejemanju ali pa se bo potem, lahko se bo tudi potem še kaj pokazalo, pa bomo popravili. To je bistveno bolje kot čakati. Iz dneva v dan se stvari poslabšujejo. Bistvo tega zakona je… No, morda še to omenim, v pripravi je krovni zakon, ki bo narejen nekako po vzoru ZUJF-a, ampak v obratno smer. To, ki verjamem, da bodo kolegi iz Levice zadovoljni z njim. Če ne bodo, potem nekaj tukaj ne bo špilalo. Tukaj bomo pa res namenili pomoč vsem tem ljudem in podjetjem, ki se zapirajo zaradi ukrepov, ki so nujni in ostale zadeve. <br>
 <br>
<b>5. TRAK: (NB) – 14.05</b><br>
<br>
	(Nadaljevanje) Mislim, da bo to v redu. In to kar ni tukaj notri zajeto, bo tam. Morda bomo še s kakšnim zakonom pred njim prišli, ampak računamo v kakšnem tednu, deset dni, da bomo že s tem krovnim, ki bo poskušal zapolniti vse te težave. <br>
	Če se vrnem na ta zakon. Bistvo tega zakona je, da se vsem tem gospodarskim subjektom, tudi tem podjetnikom, malim, espejem in podobno, ki so prizadeti zaradi vladnih ukrepov, ki ne morejo poslovati, ki ne morejo delati, omogočil v tem trenutku odlok plačil. Ti moraš plačilo dati danes, obroki potečejo, obresti laufajo. To bomo vse zamaknili, da prvič zajamejo nekaj zraka, da bi nekaj likvidnostnih sredstev ostane zdajle notri. V nadaljevanju pa bodo tudi tam notri zajeti v tistem zakonu in bodo dobili tudi tam pomoč. Zato prosim, da pač prisluhnete našim predlogom in da probamo skupaj to stvar premagati. <br>
<br>
<b>	PREDSEDNIK IGOR ZORČIČ:</b> Hvala. <br>
	Kolega Matej Vatovec. <br>
<br>
<b>	DR. MATEJ TAŠNER VATOVEC (PS Levica): </b>Hvala. <br>
	Spoštovani generalni sekretar, če bo to ZUJF, ki bo šel v plus ljudem, potem ga bomo gotovo proučili z vso dobronamernostjo. Jaz sem prej še enkrat, tudi tukaj opozarjam, jaz se strinjam, da je potrebno hitro in ustrezne ukrepe sprejemati, ampak ta hitrost včasih povzroča tudi neke pomanjkljivosti. Zdaj konkretno, pri temu zakonu še enkrat, so vzpostavili že kolegi, izpuščate fizične osebe. Če pravite, da smo v vojni, in da se je treba hitro boriti, mislim, da je treba razmišljati v naprej o vseh segmentih prebivalstva. Podobno ste naredili pri podjetjih kjer se bo espejem zgolj preložilo oziroma odložilo plačilo prispevkov, itn. To so stvari, ki so konkretne in so nujne tudi za te ljudi. Nekateri morajo že jutri odplačati, ne vem, en obrok hipotekarnega kredita in ga nimajo s čim, itn. Tako da, na to opozarjamo. <br>
	Kar se tiče ZUJF in sodelovanja, pa še enkrat, če boste šli po isti poti, da bo neka logika sedaj na določenih področjih varčevanje, se lahko ponovijo napake, ki so se dogajale v preteklosti. Mi smo v torek na sestanku Sveta za nacionalno varnost prelagali nekaj pobud, in če je, upam da je ta iskrena težnja, da se pač vsako posluša in tudi ustrezno pretrese. Na tak način bomo potem lahko prišli do teh celovitih rešitev. <br>
<br>
<b>	PREDSEDNIK IGOR ZORČIČ:</b> Hvala. Še kdo? (Ne.) Zaključujem razpravo. <br>
	Na glasovanje dajem naslednji sklep: <br>
	»Predlog Zakona o interventnem ukrepu odloga plačila obveznosti kreditojemalcev se obravnava po nujnem postopku.«<br>
	Kdo je za? (SNS, NSi, SDS, SMC, SD, SAB, Desus.) Kdo je proti? (Nihče.) Vzdržan? (Levica, LMŠ.) <br>
	Ugotavljam, da je sklep sprejet. <br>
	Še eno obvestilo. Kolegij za ti dve predlagani širitvi dnevnega reda ne bo določal časa. Vodje poslanskih skupin prosim, da službam v roku ene ure sporočijo imena poslank oziroma poslancev, ki bodo morebiti predstavili stališča poslanskih skupin. Vsak ima na voljo po 5 minut. Če bodo h kateri od teh točk na seji zbora vloženi amandmaji, bo na seji potekala razprava na podlagi sprotne prijave in sicer bo imel vsak od prijavljenih razpravljavcev na voljo 5 minut. <br>
	S tem zaključujem to točko dnevnega reda in 62. sejo Kolegija. <br>
<br>
<b>Seja se je končala 18. marca 2020 ob 14.08.</b>