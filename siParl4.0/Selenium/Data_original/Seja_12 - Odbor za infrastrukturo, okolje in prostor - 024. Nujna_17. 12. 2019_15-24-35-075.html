<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br>
<b><font size="4">24. nujna seja</font></b><br>
<br>
<b><font size="4">(17. december 2019)</font></b><br>
</p></div><br>
<b><font size="4">Sejo je vodil Edvard Paulič, predsednik Odbora za infrastrukturo, okolje in prostor.</font></b><br>
<b><font size="4">Seja se je začela ob 8.17 uri.</font></b><br>
<br>
<b><font size="4">	PREDSEDNIK EDVARD PAULIČ:</font></b><font size="4"> Dobro jutro. Pričenjam 24. nujno sejo Odbora za infrastrukturo, okolje in prostor. Vse prisotne prav lepo pozdravljam. Na seji kot nadomestni član odbora s pooblastilom sodeluje namesto poslanca Željka Ciglerja poslanec Primož Siter.</font><br>
<font size="4">	Prehajamo na določitev dnevnega reda seje odbora. S sklicem seje ste prejeli dnevni red z eno točko, ki se glasi »Pobuda za oceno ustavnosti zakona o interventnem odvzemu osebkov vrst rjavega medveda in volka iz narave.« Ker v poslovniškem roku nisem prejel nobenega predloga za spremembo dnevnega reda, je ta določen kot ste ga prejeli s sklicem seje. </font><br>
<br>
<font size="4">	Prehajamo torej na </font><b><font size="4">1. TOČKO DNEVNEGA REDA – POBUDA ZA OCENO USTAVNOSTI ZAKONA O INTERVENTNEM ODVZEMU OSEBKOV VRST RJAVEGA MEDVEDA IN VOLKA IZ NARAVE,</font></b><font size="4"> ki jo bomo obravnavali na podlagi drugega odstavka 265. člena Poslovnika Državnega zbora. Prejeli ste naslednje gradivo: pobudo za oceno ustavnosti z dne 11. 11. 2019, mnenje Vlade z dne 5. 12. 2019 in mnenje Zakonodajno-pravne službe z dne 20. 11. 2019. Na sejo Odbora sta bila vabljena Zakonodajno-pravna služba in Ministrstvo za okolje in prostor. Prehajamo na obravnavo in kot prvi dajem besedo predstavnici Zakonodajno-pravne službe gospe Arko Fabjan. Izvolite.</font><br>
<br>
<font size="4">	</font><b><font size="4">LENČA ARKO FABJAN:</font></b><font size="4"> Hvala za besedo. Torej, obravnavana pobuda za oceno ustavnosti zakona, ki ureja odvzem medveda in volka iz narave ni prva pobuda za oceno ustavnosti teh zakonskih rešitev, ki je poslana Državnemu zboru v odgovor. Glede na to, da pobuda v določenem delu ponavlja vprašanje iz te prve pobude, je Državni zbor že zavzel stališče. In sicer gre to za vprašanje ustavnosti ureditve iz vidika 2., 3., 23. in 25. člena Ustave. Ta vprašanja so se odpirala tudi v zakonodajnem postopku in tako je ustaljeno povzet zakonodajni postopek in argumenti, ki so bili izpostavljeni v tem zakonodajnem postopku in ki so zakonodajalcu omogočali zaključek, </font><br>
<br>
<b><font size="4">2. TRAK: (ES)</font></b><br>
<br>
<font size="4">	(nadaljevanje) da ureditev ni v neskladju z Ustavo. </font><br>
<font size="4">	Glede na to, da pobudi pravno-formalno nista združeni in se vodita ločeno, je v bistvu ta odgovor, ki je že bil poslan Ustavnemu sodišču v celoti povzet.</font><br>
<font size="4">	Glavni poudarki s tega odgovora pa so – ki je tudi v tem mnenju naveden – da je razlog za predlagano zakonsko ureditev bilo povečanje populacije rjavega medveda in volka, ki sta zaradi tega spremenila svoje vedenje, tako da predstavljata neposredno grožnjo tako za prebivalce kot za premoženje. Zakonske rešitve pa v to populacijo posegajo celovito, selektivno in omejeno. Pri tem pa upošteva zahteve s habitatne direktive, glede na to, da se je število škodnih primerov v primerjavi z enakim obdobjem podvojilo, da so bile izčrpane vse možnosti za preprečevanje škode in pa tudi to, da se stanje populacije medveda in volka stalno spremlja in podatki kažejo, da gre pri obeh vrstah za ugodno varstveno stanje. </font><br>
<font size="4">	Dodatno pa pobudnik še zatrjuje neskladje z arhurško konvencijo, in sicer v tem delu, da ni bilo omogočeno sodelovanje javnosti. V tem delu pa pripravljeni odgovor izhaja iz stališča, ki ga je Ustavno sodišče že zavzelo, in sicer, da se ta konvencija nanaša na odločitev organov javnih oblasti. Tako kot pa so ti organi opredeljeni pa ne zavezuje organov, kadar sodelujejo v zakonodajni pristojnosti. Dodatna pobudnikova navedba pa je bila še to, da zakon ni bil sprejet v večfaznem postopku in tudi to vprašanje je Ustavno sodišče že v drugih postopkih presojalo in je v zvezi s tem tudi zavzelo stališče, da ali so v konkretnem primeru podane okoliščine za sprejem zakona po nujnem postopku ni vprašanje, ki bi ga v skladu s svojimi pristojnostmi lahko presojalo Ustavno sodišče.</font><br>
<font size="4">	Na podlagi vsega navedenega je tako narejen zaključek, da predmetna pobuda za oceno ustavnosti ni utemeljena. Hvala lepa.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Besedo dajem še predstavniku Ministrstva za okolje in prostor. Državni sekretar gospod Maver, izvolite. </font><br>
<br>
<font size="4">	</font><b><font size="4">MARKO MAVER:</font></b><font size="4"> Hvala za besedo. Ključna sporočila so bila že povzeta. Tukaj naj mogoče še dodam, da strokovna in pa delovna skupina za opravljanje z zvermi dobro sodelujeta, tako da bosta to počeli tudi v prihodnje. </font><br>
<font size="4">	Sam interventni zakon je bil posledica situacije kakršna je nastala zaradi porušenja ravnovesja, tako da se tudi pripravljajo številne aktivnosti v prihodnje. </font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Odpiram razpravo. Želi kdo razpravljati? Gospa Sukič, izvolite.</font><br>
<br>
<font size="4">	</font><b><font size="4">NATAŠA SUKIČ (PS Levica): </font></b><font size="4"> Hvala za besedo. Lep pozdrav. Ne bom sedaj ne vem kako polemizirala, ampak o tem smo že govorili v obliki poslanskih vprašanj. Namreč, zakaj gre? Po eni strani je logično, da se civilna družba oglaša, da želi participirati pri tako pomembnih vprašanjih in opozarjati predvsem na to, da je treba v zakonu potrebno iskati rešitve ne na način vedno znova, da ti eliminiraš določeno število volkov ali pa medvedov. Obstajajo druge dosti bolj humane rešitve kako odvračati te zveri, da bi prihajale v prostor kjer biva človek. Tako da te rešitve obstajajo. Imamo primere v drugih državah in v to bi se morala sfokusirati zakonodaja, da bi omogočala to vrstne rešitve. Na kakšen način ne vem. Obstajajo druge stvari. Ne bi jih tu naštevala. To je tisto, kar želi povedati civilna družba in jaz ji tukaj lahko samo pritrdim. Ne razumem zakaj vedno posegati po teh najbolj res nehumanih rešitvah z nekimi interventnimi zakoni, ko pa bi lahko z neko prenovljeno, nadgrajeno posodobljeno zakonodajo omogočali dosti bolj humane rešitve in ne bi prihajalo potem do takšnih zadev in tudi res ne bi tako kruto posegali in si jemali navsezadnje pravice odločati koliko in kolikim bomo odvzeli življenja</font><br>
<br>
<b><font size="4">3. TRAK: (ES)</font></b><br>
<br>
<font size="4">	(nadaljevanje) samo za to, ker menimo, da ogrožajo človeka, tam kjer si je človek ustvaril svoje okolje za bivanje.</font><br>
<font size="4">	Predlagam in priporočam, da začnemo dejansko počasi razmišljati  v to smer. Imamo vrsto primerov dobrih praks v sosednjih državah, v državah, kjer pa primanjkuje te populacije teh medvedov ali volkov ali pa kakšnih drugih divjih živali. V 21. stoletju mislim, da je čas, da gremo korak naprej v kakšne druge smeri, ne samo v tovrstne interventne zakona. Zato povsem razumem civilno družbo, da pač zahteva participacijo pri takšnih odločitvah. Hvala.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Želi še kdo razpravljati? Gospod Šiško, izvolite.</font><br>
<br>
<font size="4">	</font><b><font size="4">DUŠAN ŠIŠKO (PS SNS):</font></b><font size="4"> Hvala. Lep dober dan vsem skupaj. Glede na to, da smo že velikokrat sedeli na to temo na raznih teh sejah, me zanima naslednja zadeva. Koliko je bilo odstranjenih teh volkov in medvedov v letu 2019, kjer nisem nikjer zasledil tega podatka in bi prosil, če lahko dobimo neko poročilo za obdobje od 1. 1. 2019 do 31. 12. 2019. Sicer še ni konec leta, ampak tam nekje do 20. 2. 2020. Hvala.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Prijavljen je še mag. Rajh, izvolite.</font><br>
<br>
<font size="4">	</font><b><font size="4">MAG. ANDREJ RAJH (PS SAB):</font></b><font size="4"> Hvala lepa za besedo. Rad bi samo povedal, da v inženirski stroki, sam sem gradbeni inženir po poklicu, že načrtujemo vrsto let potrebne ukrepe, ki bi omejili konflikte med človekom in zvermi. Če se peljete po avtocesti od Maribora proti Murski Soboti, boste videli veliko število ekvadutov, torej sonaravnih prehodov za živali. To so sonaravno izvedeni inženirski objekti, ki so jih sprojektirala številna mariborska projektivna podjetja. Tako da mi imamo v Sloveniji primere dobre prakse. Razumem pa, da nastajajo na številnih drugih področjih konflikti, ki se jih pa država prizadeva na čimmanj konfliktni način rešiti. Hvala lepa.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Gospod Zorčič, izvolite.</font><br>
<br>
<font size="4">	</font><b><font size="4">IGOR ZORČIČ (PS SMC):</font></b><font size="4"> Spoštovane kolegice in kolegi! Sedaj mi boste malo pomagali. Danes obravnavamo pobudo za oceno ustavnosti Zakona o interventnem odvzemu osebkov vrst rjavega medveda in volkov. Ne vem, če ste si vsi prebrali to pobudo. Vam bom prebral nekaj stavkov, ker me tako malo na momente čudi vsa ta resnost razprave. </font><br>
<font size="4">	Na primer na osmi strani piše takole, ko se pogovarjamo o tem medvedu in ostalih zvereh: »Otrok se rodi brez rok in nog, zdravniki ne vedo vzroka. Če se to razloži v smislu karme, vzorčnega zakona in reinkernacije, potem je jasno, da je ta otrok v kakšnem prejšnjem življenju nekomu odsekal roke in noge in ker se ni poravnal z žrtvijo mora sedaj pretrpeti to, kar je povzročil pred inkernacijo. Enako velja za bolezni pri otrocih.«</font><br>
<font size="4">	Poglejte, prebral bom še en stavek: »Kot že navedeno vsakdo dobi nazaj svoje zlo, če ga pravočasno ne spremeni v dobro. Seveda to velja tudi v prej navedenem primeru križarskih vojn. Nasilje, ki je bilo ustvarjeno v času križarskih vonj, bo doletelo samo tiste, ki so ga takrat ustvarili. To je seveda mogoče, ker je življenje večno, kar z drugimi besedami pomeni, da človekova smrt ne pomeni konca njegove energije, ki je oblikovana kot zavest ali drugače rečeno kot duša.«</font><br>
<font size="4">	Sam sem to prebral, ker to izhaja iz tega gradiva, ki ga mi obravnavamo. Debelo se vam čudim, kako vi sedaj tukaj resno govorite o medvedu in o volku, ki se ga komajda kje omenja v tej pobudi. Moje vprašanje gre mogoče predsedniku, mogoče Zakonodajno-pravni službi ali moramo mi res čisto vsakršno pisanje obravnavati v tem Državnem zboru. Ker eno je civilna iniciativa neke skupine, ki izražajo javni interes, drugo so posamezniki, ki mislijo, da zastopajo javni interes, tako </font><br>
<br>
<b><font size="4">4. TRAK: (ES)</font></b><br>
<br>
<font size="4">	(nadaljevanje) da se bomo morali v prihodnje vprašati ali bomo v podobnih primerih obravnavali čisto vsako gradivo ali pa bomo morda naredili kakšen filter. Hvala lepa.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Vzeto na znanje. K besedi je prijavljena še gospa Divjak Mirnik. Izvolite.</font><br>
<br>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Hvala lepa za besedo, gospod predsednik. Lep pozdrav vsem skupaj. Se strinjam, gospod Zorčič, z marsičem kar je zapisano v tej ustavni pobudi. Zgleda drugače. Vendar je pri tem kljub temu treba povedati, da civilna družba ima pravico, da opozarja na nekatere zadeve. Ali je to smiselno ali ni smiselno, o tem pa lahko razpravljamo.</font><br>
<font size="4">	Kar pa se tiče mene, pa bom sledila Zakonodajno-pravni službi. Zakaj? Zato ker, čeprav se spremlja stanje populacije medveda in volka, čeprav selektivno celovito in omejeno posegamo v okolje, se pravice volka in medveda končajo tam, kjer se začnejo pravice mene kot mame in pravice mojega otroka do življenja. Zelo po domače, ko ta medved ali volk ogrožata življenje mojega otroka, potem bom naredila vse, da ga ne bosta ogrožala. Zato bom tudi sledila Zakonodajno-pravni službi. </font><br>
<font size="4">	Se pa absolutno strinjam, da ima civilna družba vse možnosti, da participira, opozarja, vlaga neke zadeve. Se je pa res mogoče smiselno vprašati o smislu tega, predvsem pa o namenu vseh teh zadev, ki jih tukaj v zadnjem času tudi mi moramo ure in ure presedeti in o njih razpravljati. Pa ne samo zaradi civilne družbe, tudi zaradi nas samih. Hvala lepa.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Še gospa Sukič, izvolite.</font><br>
<br>
<font size="4">	</font><b><font size="4">NATAŠA SUKIČ (PS Levica):</font></b><font size="4"> Hvala. Sama sicer nisem prebrala tega. Mogoče je tukaj primer nekoga iz civilne družbe, ki se vam zdi zdaj malo lunatičen, ali nekaj takega kot razbiram. Ni treba sedaj tega primera raztegniti čez celotno civilno družbo. Namreč številne nevladne organizacije za pravice živali in to izjemno ugledne in relevantne nevladne organizacije, ki se borijo za pravice živali, opozarjajo na to, da obstajajo drugačne humanejše rešitve in da je človek tisti, ki po eni strani s svojim krmljenjem teh živali itd. spodbuja njihovo povečanje populacije, potem pa naenkrat, ko pride do prevelikega povečanja populacije poseže v te živali na način, da jih začne – po pravici povedano – iztrebljati v nekem določenem obsegu. Zamisliti se je treba kako ravnati, če smo že ljudje posegli navsezadnje in si vzeli življenjski prostor, ki so ga nekoč tam imele živali. Treba je znati tudi odgovorno ravnati. Na to opozarjajo nevladne organizacije, ki pa ne izhajajo vse iz karme in podobnih kvazi teorij, zato se ni treba hahljati in misliti, da so vse nevladne organizacije tiste, ki bodo tukaj opletale s karmo in podobnimi pojmi. Dejansko, če si boste pogledali kaj menijo nevladne organizacije in to resne nevladne organizacije, ki na tem področju delujejo, boste ugotovili, da menijo podobno, da morda niso sprožile ustavne pritožbe v tem primeru, ampak so opozarjale ves čas.</font><br>
<font size="4">	Zato še enkrat apeliram, da je to priložnost, da se zamislimo kako raje naravnati ukrepe in zakonodajo, da ne bo prihajalo do potrebe, da na ta način iztrebljamo živali, čisto po domače povedano. Da se marsikaj narediti na tem področju. Ko je treba ukrepati interventno, potem se pač odločimo. Sedaj bomo odstrelili 100 medvedov, jutri bomo odstrelili 150 medvedov. Mislim, tako lahkotno se pač človek tukaj poigrava. Ampak pravim, da ukrepi obstajajo in ni potrebe za takšnimi rešitvami. </font><br>
<font size="4">	Tukaj na tej točki pa ima tudi ta nevladna organizacija, kakorkoli se komu zdi malo čudaška in irelevantna zaradi tega in glejte sedaj mi gospod kolega Zorčič sploh več ne posluša. Jaz sem vas poslušala, pa vam v bistvu govorim točno o tem, kar ste sprožili.</font><br>
<br>
<b><font size="4">5. TRAK: (ES)</font></b><br>
<br>
<b><font size="4">	</font></b><font size="4">(nadaljevanje) Pravim, morda se vam zdi irelevantna zaradi tega, ker ima pač malo svoje svojstvene teorije, kvazi teorije kakorkoli, ampak srž zadeve je drugje. In tista poanta zakaj gre pri tej stvari, je pa enaka kot pri mnogo relevantnejših ali pa organizacijah, ki jim pa česa takega ne morete podtakniti. Tako da ni treba sedaj vseh teh organizacij prevesti na skupni imenovalec samo zato, ker ste sedaj ta odlomek nam tukaj prebrali. Hvala lepa.</font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Gospod Černač, izvolite.</font><br>
<br>
<font size="4">	</font><b><font size="4">ZVONKO ČERNAČ (PS SDS):</font></b><font size="4"> Hvala lepa. Na začetku se nisem mislim oglasiti, ampak po tistem, kar je kolega Zorčič nekaj prebral iz te pobude, pa mislim, da bi bilo v redu, da celo prebrali tukaj na tej seji. Žal nimamo časa. Glede na to, da ste rekli, da se ne bo oglasil, bom še nekaj citatov prebral. </font><br>
<font size="4">	Na petnajsti strani recimo piše: »Podobno je z ribolovom. Tudi ta je skrajno nemoralen. Tudi za ribe je dokazano, da so to individualna živa bitja s kompleksno osebnostjo itd.«</font><br>
<font size="4">	Na strani šestnajst: »Toda če sedaj pogledamo v naravo lahko vidimo, da en del narave uničuje druge dele. Konkretno: Neka žival ubije drugo žival in jo poje. Kako je to mogoče, če je bit narave mir? Odgovor je v tem, da je za to poskrbel človek. Ko je človek začel ubijati živali, se je to preneslo tudi na živalski svet in živali so začele ubijati druge živali itd.«</font><br>
<font size="4">	Na strani dvajset: »Čeprav katoliška cerkev uči, da je božje kraljestvo v notranjosti človeka, torej bi morala iti tudi ona biti kraljestvo notranjosti, ker vsaj tako trdi, da sledi Jezusu iz Nazareta, ki je to rekel, pa se brati z največjimi negativnimi oziroma nemoralnimi režimi. Znane so njene povezave s fašisti in nacisti in tudi s komunisti itd.« </font><br>
<font size="4">	Vprašanje je zakaj mi tu danes obravnavamo. Obravnavamo zaradi tega, ker je bilo potrebno sprejeti interventni zakon o neki materiji, ki se o njej nima kaj izrekati parlament kot politično telo. Ta interventni zakon je bil sprejet zaradi tega, ker država očitno ni poskrbela za mehanizme, da bi stroka normalno opravljala svoje delo in da bi stvari, ki morajo delovati po strokovni ravni normalno učinkovala. Ker se je nekje na Upravnem sodišču zapletlo in ker je Upravno sodišče v tej državi zelo neučinkovito in so ti roki odločanja zelo dolgi, merijo se skoraj v skoraj desetletjih, je prišlo do te situacije. </font><br>
<font size="4">	Drugače pa danes ne govorimo o tej strokovni plati problema. O tem je bilo govora o tem interventnem zakonu, ampak o tej ustavni pobudi in o mnenju Zakonodajno-pravne službe v zvezi z njo. Tukaj imam eno vprašanje. Mi smo v parlamentu ves čas soočeni v tem mandatu, pa verjamem, da je bilo tudi v preteklih mandatih, da zamujamo z odgovori Ustavnemu sodišču. Dostikrat je bil razlog v Zakonodajno-pravni službi Državnega zbora, ampak to tukaj ni problem, pač pa je problem, da je tokrat zamudila Vlada. Zanima me zakaj v roku, ki nam je bil postavljen, do 26. 11. 2019, nismo mogli te naloge opravili. Naša Zakonodajno-pravna služba je pravočasno pripravila odgovor 20. 11. 2019, Vlada pa šele 5. 12. 2019. Zakaj Vlada zamuja? </font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Želi še kdo besedo? Ugotavljam, da ne. Besedo dajem gospodu državnemu sekretarju. Izvolite.</font><br>
<br>
<font size="4">	</font><b><font size="4">MARKO MAVER:</font></b><font size="4"> Hvala lepa. Kolikor je meni znano, je Vlada pripravila odgovor skladno z rokom oziroma podaljšanim rokom. </font><br>
<font size="4">	Kar se tiče splošnih komentarjev. Tukaj moram poudariti, da si tudi mi ne želimo interventnih zakonov v prihodnje. Začeli smo že razmišljati in tudi pripravljamo določene dokumente za opravljanje z zvermi. Tako bo predvidoma v januarju pripravljena in poslana v javno obravnavo strategija za medveda.</font><br>
<font size="4">	Kar se tiče pa številk pa do 11. 12. 2019 znaša odvzem medvedov skladno z zakonom 171, od tega je odstrel 160 in izgub 11 osebkov. Sam zakon predvideva 175 osebkov, kar pomeni, da je možno odstreliti še 15 medvedov. Pri volkovih pa skladno z omenjenim zakonom je bilo odvzetih 10 osebkov, od tega odstrel 4 in izgube 6. </font><br>
<br>
<font size="4">	</font><b><font size="4">PREDSEDNIK EDVARD PAULIČ:</font></b><font size="4"> Hvala lepa. Zaključujem razpravo in prehajamo na odločanje.</font><br>
<br>
<b><font size="4">6. TRAK: (ES)</font></b><br>
<br>
<font size="4">	(nadaljevanje) Na glasovanje dajem naslednje mnenje: »Odbor za infrastrukturo, okolje in prostor podpira mnenje Zakonodajno-pravne službe o pobudi za oceno ustavnosti Zakona o interventnem odvzemov osebkov vrst rjavega medveda in volka iz narave.«</font><br>
<font size="4">	Želi kdo obrazložiti glas? Ugotavljam, da ne.</font><br>
<font size="4">	Prehajamo na glasovanje.</font><br>
<font size="4">	Začenjam glasovanje. Glasovanje poteka. Zaključujem glasovanja.</font><br>
<font size="4">	Kdo je za? (14 članov.) Je kdo proti? (3 člani.)</font><br>
<font size="4">	Ugotavljam, da je mnenje sprejeto.</font><br>
<font size="4">	Odbor bo pripravil poročilo, v katerega bo sprejeto mnenje vključeno in ga poslal Zakonodajno-pravni službi, ki v skladu z 266. členom Poslovnika Državnega zbora pripravi odgovor za Ustavno sodišče.</font><br>
<font size="4">	S tem zaključujem 1. točko dnevnega reda in 24. nujno sejo Odbora za infrastrukturo, okolje in prostor.</font><br>
<br>
<b><font size="4">Seja je bila končana 17. decembra 2019 ob 8.41 uri.</font></b>