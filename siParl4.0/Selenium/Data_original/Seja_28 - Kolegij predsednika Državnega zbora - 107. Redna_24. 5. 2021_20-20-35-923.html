<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>107. seja</b><br>
<br>
<b>(24. maj 2021)</b></p></div><br>
<b>Sejo je vodil Igor Zorčič, predsednik Državnega zbora.</b><br>
<b>Seja se je začela ob 9.01. </b><br>
<br>
<b>1. TRAK: (TB) </b><br>
<br>
<b>	PREDSEDNIK IGOR ZORČIČ: </b>Spoštovani kolegice in kolegi, gospe, gospodje!<br>
Začenjam 107. sejo Kolegija!<br>
V petek 21. maja sem vas obvestil, da bo na dnevni red uvrščena tudi 3.a točka – Predlog za obravnavo predloga zakona po nujnem postopku.<br>
Obveščam vas o dveh pooblastilih in sicer, sam nadomeščam kolegico Janjo Sluga, Tina Heferle pa nadomešča Braneta Golubovića.<br>
<br>
Prehajamo na <b>1. TOČKO DNEVNEGA REDA – DOGOVOR O SKLICU IZREDNE SEJE DRŽAVNEGA ZBORA.</b><br>
Gradivo, to je zahteva za razpis zakonodajnega referenduma, ste prejeli s sklicem seje kolegija. Ker je bila zahteva vložena v sredo, 19. 5. 2021, mora Državni zbor, skladno z 22. členom Zakona o referendumu in o ljudski iniciativi, do vključno 26. 5. 2021, razpisati zakonodajni referendum, torej sprejeti odlok o razpisu referenduma. Predlog odloka bo danes pripravilo matično delovno telo.<br>
V zvezi s sklicem 74. izredne seje Državnega zbora predlagam sledeče; predlog dnevnega reda, točka 1: Zahteva za razpis zakonodajnega referenduma o Zakonu o spremembah in dopolnitvah Zakona o vodah, predlog odlokov o razpisu zakonodajnega referenduma o Zakonu o spremembah in dopolnitvah Zakona o vodah, točka 2: Predlog za izvolitev kandidata za sodnika na Sodišču Evropske unije v Luksemburgu. Datum, torek 25. 5. 2021 ob 14. uri. Najava časa za razpravo; za poslanske skupine ena točka po tretjem odstavku 67. člena Poslovnika zbora, do 5 minut za dopolnilno obrazložitev predlagatelja predloga odloka in do 30 minut za razpravo predlagatelja predloga odloka, ter do 5 minut za predstavitev mnenja Vlade ter do 30 minut za razpravo Vlade. K 2. točki, skladno s parlamentarno prakso pri razpravah o mandatno-volilnih zadevah.<br>
	Odpiram razpravo. Ugotavljam, da ni želje po razpravi. Zaključujem. Prehajamo na glasovanje.<br>
Na glasovanje dajem naslednji predlog sklepa: »V skladu z drugim odstavkom 58. člena Poslovnika Državnega zbora, se na dnevni red 74. izredne seje Državnega zbora uvrstita naslednji točki dnevnega reda: 1. Zahteva za razpis zakonodajnega referenduma o Zakonu o spremembah in dopolnitvah Zakona o vodah, 2. Predlog za izvolitev kandidata za sodnika na Sodišču Evropske unije v Luksemburgu.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je sklep soglasno sprejet.<br>
<br>
Na glasovanje dajem naslednji predlog sklepa: »Poslanske skupine k eni točki dnevnega reda 74. izredne seje Državnega zbora najavijo čas, v skladu s tretjim odstavkom 67. člena Poslovnika zbora.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto.<br>
<br>
Na glasovanjem dajem še en sklep, in sicer: »Predlagatelj predloga odloka ima za dopolnilno obrazložitev na voljo do 5 minut, za razpravo največ do 30 minut, Vlada ima na voljo do 5 minut za predstavitev mnenja k predlogu odloka ter do 30 minut za razpravo.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto.<br>
S tem zaključujem to točko dnevnega reda.<br>
<br>
Prehajamo na <b>2. TOČKO DNEVNEGA REDA – DOGOVOR O SKLICU IZREDNE SEJE ZBORA.</b><br>
S sklicem seje kolegija ste k tej točki prejeli dve zahtevi za sklic izredne seje. Predlagam, da na podlagi teh zahtev skličemo eno izredno sejo, na dnevni red pa s sklepom kolegija uvrstimo še točko Mandatno-volilne zadeve, v okviru katere bi obravnavali zadeve iz neizvedene 23. seje zbora.<br>
S sklicem ste prejeli še Predlog sklepa o obstoju izrednih okoliščin ter sklicu in izvedbi<br>
<br>
<b>2. TRAK: (SC) – 9.05</b><br>
<br>
<b>	</b>(nadaljevanje) te seje skladno s 93.a členom Poslovnika zbora. Želi kdo besedo? <br>
<br>
	<b>MATJAŽ HAN (PS SD): </b>Mene so kolegi opozorili predsednik, da se jih je v petek kar nekaj cepi tako, da pri glasovanju / nerazumljivo/, ampak samo opozarjam. <br>
<br>
	<b>PREDSEDNIK IGOR ZORČIČ: </b>Še kdo? (Da.) Kolega Jože Tanko. <br>
<br>
	<b>JOŽE TANKO (PS SD): </b>Hvala lepa za besedo. <br>
	Jaz bi samo vprašal kaj je v bistvu pridobljeno ali pa kaj je dodana vrednost tega, ko v ponedeljek prejšnji teden ni bil izglasovan dnevni red in se sedaj ukvarjamo s temi zadevami? Prosil bi, da pač od tistih, ki ste to naredili malo poveste kaj smo dobili s tem. <br>
<br>
	<b>PREDSEDNIK IGOR ZORČIČ: </b>Še kdo? Ne, ni želje več po razpravi. Bom dal na glasovanje. Zaključujem razpravo. <br>
	Najprej dajem na glasovanje predlog sklepa: »V skladu z drugim odstavkom 58. člena Poslovnika Državnega zbora se na dnevni red 75. izredne seje Državnega zbora uvrsti naslednja točka dnevnega reda točka 23. Mandatno-volilne zadeve.« Glasujemo.<br>
	Kdo je za? (Nepovezani poslanci, SD, Soglasno sprejeto) Kdo je proti? (Nihče.)<br>
	Prehajamo na odločanje o predlogu, da se 75. izredna seja skliče in izvede kot sejo na daljavo. Predlog je sprejet, če ga podprejo vodje poslanskih skupin, katerih člani predstavljajo dve tretjini vseh poslancev. <br>
	Kdo je za, da se skliče kot seja na daljavo? (NSi, Manjšine, SNS, SMC, SDS) Kdo je proti? (Ostalo ne.)<br>
	Ugotavljam, da sklep ni sprejet. <br>
	Na glasovanje glede na to, da bo seja običajna gremo na naslednje sklepe torej na glasovanje dajem naslednji predlog sklepa: »Poslanske skupine k dvema točkama dnevnega reda 75. izredne seje Državnega zbora najavijo čas v skladu s tretjim odstavkom 67. člena Poslovnika zbora.« Glasujemo.<br>
	Kdo je za? (NSi, Narodne, SNS, SMC, SDS, SD, LMŠ, Desus, Nepovezani) Kdo je proti, vzdržani? (Levica…)<br>
	Ugotavljam, da je sklep sprejet. <br>
	Na glasovanje dajem naslednji predlog sklepa:<br>
»Predlagatelji imajo pri predlogih zakonov in predlogov aktov za dopolnilno obrazložitev na voljo do 5 minut za razpravo pa največ do 30 minut. Vlada ima za predstavitev mnenja k zadevam drugih predlagateljev na voljo do 5 minut ter do 30 minut za razpravo. Predlagatelj skupina poslancev prvopodpisani Luka Mesec ima pri 19. točki za dopolnilno obrazložitev na voljo do 15 minut. Vlada ima za predstavitev mnenja na voljo do 15 minut za razpravo pa imate oba na voljo največ do 60 minut. Pri 21. točki ima predlagatelj skupina poslancev Brane Golubović za dopolnilno obrazložitev na voljo do 30 minut za odgovor na predlog obtožbe ima predsednik Vlada na voljo do 30 minut, za razpravo pa imata oba na voljo do 60 minut.« Glasujemo.<br>
	Kdo je za? (Soglasno.) Kdo je proti? (Nihče.)<br>
	O določitvi časa za 23. točko to je Mandatno-volilne zadeve ne bomo odločali prosim pa vas, da morebitne razpravljavce k predvidenim zadevam za obravnavo najavite skladno s parlamentarno prakso pri Mandatno-volilnih zadevah. <br>
<br>
	Zaključujem to točko dnevnega reda. <br>
<br>
	Prehajamo na <b>3. TOČKO – TERMINSKI PROGRAM DELA DRŽAVNEGA ZBORA ZA JUNIJ IN JULIJ 2021. </b><br>
<b>	</b>Gradivo ste prejeli s sklicem seje kolegija. Želi kdo besedo? (Ne.) Zaključujem razpravo. <br>
	Prehajamo na glasovanje. Na glasovanje dajem naslednji predlog sklepa: »Sprejme se terminski program Državnega zbora za junij in julij 2021.« Glasujemo.<br>
	Kdo je za? (NSi, Narodne, SNS, SMC, SDS, Desus, Nepovezani poslanci…) Kdo je proti? (?)<br>
	Ugotavljam, da je terminski program sprejet. <br>
<br>
<b>3. TRAK: (SC) – 9.10</b><br>
<br>
<b>	</b>(nadaljevanje) S tem zaključujem to točko dnevnega reda. <br>
<br>
	Prehajamo na <b>3.A TOČKO – PREDLOG ZAKONA PO NUJNEM POSTOPKU.</b><br>
<b>	</b>Predlog ste prejeli v petek, 21. maja z obvestilom o širitvi današnje seje. Kolegij razpravlja in glasuje o predlogu Vlade, da Državni zbor po nujnem postopku obravnava Predlog zakona o spremembah in dopolnitvah Zakona o informacijski varnosti. Ali želi besedo predstavnica Vlade? <br>
Mag. Janja Garvas Hočevar, imate besedo. <br>
<br>
<b>MAG. JANJA GARVAS HOČEVAR: </b>Predsednik, hvala za besedo. <br>
Vlada Republike Slovenije preda Državnemu zbora, da predlog zakona obravnava po nujnem postopku, da bi se preprečila težko popravljiva posledica za delovanje države, ker je sprejem zakona nujen, zaradi interesov varnosti države. Veljavni Zakon o informacijski varnosti določa umestitev pristojnega nacionalnega organa kot organ v sestavi Ministrstva za javno upravo. Nacionalne in mednarodne izkušnje kažejo, da so pristojni nacionalni organi za področje informacijske kibernetske varnosti postali ključni deležniki v sistemu zagotavljanja nacionalne varnosti sodobnih držav. Zavedati se moramo, da je digitalizacija vse prisotna, za njen razvoj se bo namenjalo vedno več sredstev, širile se bodo vse družbene podsisteme, treba bo zagotavljati visoko stopnjo informacijske varnosti. Nujno je treba vzpostaviti čim prejšnjo mednarodno izmenjavo podatkov mreže CER in okrepiti mednarodno sodelovanje med nacionalnimi organi. Kljub obravnavi zadnjih incidentov in koordinaciji njenih aktivnosti so bile zaznane slabosti. Zavedati se moramo, da se vsakodnevno srečujemo s kibernetskimi grožnjami in ranljivosti informacijsko komunikacijskih sistemov, ki bi v primeru realizacije lahko imeli težko popravljive posledice za državo in gospodarstvo. V času predsedovanja Svetu EU v drugi polovici leta 2021 smo pred izzivom zagotavljanja razpoložljivosti, dostopnosti in zaupnosti Informacijsko-komunikacijskih sistemov povezanih s predsedovanjem. Kibernetsko varno predsedovanje bo ključno za ugled države. Tudi v ta namen moramo dvigniti raven odpornosti, zato je nujna čimprejšnja ustrezna umestitev pristojnega nacionalnega organa, ki mora takoj prevzeti proaktivno vlogo na področju informacijsko kibernetske varnosti. <br>
Hvala. <br>
<br>
<b>PREDSEDNIK IGOR ZORČIČ: </b>Hvala lepa. Odpiram razpravo. Želi kdo besedo? (Ne.) <br>
Prehajamo na glasovanje. Na glasovanje dajem naslednji sklep: »Predlog zakona o spremembah in dopolnitvah Zakona o informacijski varnosti se obravnava po nujnem postopku.« Glasujemo.<br>
Kdo je za? (NSi, Narodne, SNS, SMC, SDS, Desus…) Kdo je proti? (?)<br>
Ugotavljam, da je sklep sprejet. <br>
<br>
S tem zaključujem to točko dnevnega reda. <br>
<br>
Prehajamo na <b>4. TOČKO DNEVNEGA REDA – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU. </b><br>
Predlog ste prejeli s sklicem seje kolegija. Razpravljali in odločali bomo o štirih predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava Predlog zakona o spremembah in dopolnitvah Zakona o praznikih in dela prostih dnevih v Republiki Sloveniji. Želi besedo Marko Bandelli, prvopodpisani predlagatelj zakona? (Da.)<br>
<br>
<b>MARKO BANDELLI (PS SAB): </b>Hvala, predsednik, za besedo. <br>
Sedaj Slovenija kot veste v letu 2021 nosi naziv gastronomska regija, / nerazumljivo/ gastronomski turizem pa tudi pri nas sam postaja ena najhitreje rastočih turističnih panog. Sedaj v Poslanski skupini SAB socialnih liberalcev mi smo prisluhnili gostilničarjem, vinarjem pa tudi pomembnem društvu / nerazumljivo/, ki so predlagali ta dan z državni praznik. Sedaj ocenjujejo, da bi za državni praznik pripomogli k obogatitvi seveda državnega programa, ki ga Slovenija pripravlja v nizu različnih dogodkov evropske gastro ekonomske regije. Sedaj na sploh pa gre za moralno gesto, ki bi prispevala k negovanju tradicije Martinovega kot del slovenske identitete. Mi ocenjujemo, da bi praznik bil neki aplikator velikih multiplikativnih učinkov širokega spektra v turizmu in predvsem gostinstvu. Potrdil naj bi tudi veliki drug slovenskih vinarjev, ki se vedno bolj uveljavljajo na svetovnem trgu. Za prepoznavnost Slovenije v tem segmentu bi bil to pomemben dan, praznik skratka ne bi imel negativne finančne učinke obratno bi bila velika pomoč kategoriji. Seveda ne gre za dela prostega dne tako, da ker gre za manj zahtevne spremembe predlagamo, da se zakon obravnava po skrajšanem postopku. <br>
Hvala, predsednik. <br>
<br>
<b>PREDSEDNIK IGOR ZORČIČ: </b>Hvala lepa. Odpiram razpravo. Želi kdo besedo? (Ne.) Zaključujem razpravo. <br>
<br>
<b>4. TRAK: (TB) – 9.15</b><br>
<br>
	(nadaljevanje) Na glasovanje dajem naslednji predlog sklepa: »Predlog zakona o spremembah in dopolnitvah Zakona o praznikih in dela prostih dnevih v Republiki Sloveniji se obravnava po skrajšanem postopku.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto.<br>
<br>
Prehajam na obravnavo predloga, da se po skrajšanem postopku obravnava Predlog zakona o dopolnitvi Zakona o pokojninskem in invalidskem zavarovanju.<br>
Želi besedo kolega Franc Jurša? (Da.) Imate besedo.<br>
<br>
<b>FRANC JURŠA (PS DeSUS):</b> Hvala lepa, predsednik.<br>
Poslanci Desusa predlagamo predlog o dopolnitvi Zakona o pokojninskem in invalidskem zavarovanju. Glede na to, da gre za manjše spremembe, predlagamo tudi skrajšani postopek. Moram povedati, da so se v preteklosti, v času gospodarske krize, pokojnine zmanjševale oziroma se niso usklajevale, tako da je ta primanjkljaj bil v 8,5 odstotkih. Glede na to, se od 2016 leta začelo te zadeve usklajevati z izrednim usklajevanjem, je preostalo še 3,5 %. Jaz mislim, da je napočil čas, da se starejši generaciji dejansko to tudi izplača.<br>
Mi predlagamo, da se v letošnjem letu, v mesecu decembru, zagotovi od 15 do 17 milijonov sredstev za popravo te krivice. V nadaljevanju pa seveda potem velja, letno, da se mesečno tudi zadeve izplačujejo. Toliko.<br>
<br>
<b>PREDSEDNIK IGOR ZORČIČ:</b> Hvala lepa.<br>
Še kdo? (Ne.) Zaključujem razpravo.<br>
<br>
Na glasovanjem dajem naslednji predlog sklepa: »Predlog Zakona o dopolnitvi Zakona o pokojninskem in invalidskem zavarovanju se obravnava po skrajšanem postopku.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto.<br>
<br>
Prehajam na obravnavo Predloga, da se po skrajšanem postopku obravnava Predlog Zakona o spremembah in dopolnitvah Zakona o zdravstvenem varstvu in zdravstvenem zavarovanju.<br>
Želi besedo Marko Bandelli? (Da.) Imate besedo.<br>
<br>
<b>MARKO BANDELLI (PS SAB):</b> Hvala, predsednik, še enkrat za besedo.<br>
Zdaj, dovolite mi, da obenem predstavim oba zakona, glede katerih predlagamo obravnavo po skrajšanem postopku, saj sta oba neločljivo povezana.<br>
Z novelama Zakona o delovnih razmerjih in Zakona o zdravstvenem varstvu in zdravstvenem zavarovanju, predlagamo krajše obdobje nadomestila za bolezen oziroma poškodbo, ki se izplačuje v breme delodajalca, iz sedanjih 30 na 20 dni. K navedenim spremembam že leta pozivajo delodajalci, samostojni podjetniki in obrtniki. Predlagane zakonske rešitve bodo izboljšale položaj samozaposlenih, zmanjšale prekarno delo, finančno razbremenile gospodarstvo in pozitivno vplivale na njegovo konkurenčnost, tako na ravni Evropske unije, kot po svetu.<br>
Ob vedenju, da so ravno pred kratkim številna tuja podjetja v Sloveniji zaprla svoja vrata, ravno zaradi visokih stroškov dela in ob zavedanju, da moramo kot država storiti vse, kar je v naši moči, za ohranitev delovnih mest in za dvig gospodarske aktivnosti na enako ali višjo raven, kot pred Covid krizo, verjamemo, da sta zakonska predloga korak v pravo smer.<br>
Ker gre za manj zahtevne spremembe, predlagamo, da se zakon obravnava po skrajšanem postopku.<br>
Hvala, predsednik.<br>
<br>
<b>PREDSEDNIK IGOR ZORČIČ:</b> Hvala lepa.<br>
Odpiram razpravo. Želi še kdo besedo? (Ne.) Zaključujem razpravo.<br>
<br>
Na glasovanjem dajem naslednji predlog sklepa: »Predlog Zakona o spremembah in dopolnitvah Zakona o zdravstvenem varstvu in zdravstvenem zavarovanju se obravnava po skrajšanem postopku.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto.<br>
<br>
Prehajam še na obravnavo predloga, da se po skrajšanem postopku obravnava Predlog Zakona o spremembah Zakona o delovnih razmerjih.<br>
Želi besedo Marko Bandelli? (Ne.) / oglašanje iz dvorane/ Že… Okej, nič dodatnega. Še kdo? (Ne.) Ni želje po razpravi. <br>
Na glasovanje dajem naslednji predlog sklepa: »Predlog Zakona o spremembah Zakon o delovnih razmerjih se obravnava po skrajšanem postopku.« Glasujemo.<br>
Kdo je za? (Vsi.) Kdo je proti? (Nihče.)<br>
Ugotavljam, da je soglasno sprejeto.<br>
<br>
S tem zaključujem to točko in 107. sejo kolegija.<br>
<br>
<b>Seja se je končala 24. maja 2021 ob 9.19.</b>