<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR </font></b><br>
<b><font size="4">ODBOR ZA FINANCE </font></b><br>
<b><font size="4">63. nujna seja</font></b><br>
<br>
<b><font size="4">(27. oktober 2021)</font></b><br>
</p></div><br>
<br>
<b><font size="4">Sejo je vodil Robert Polnar, predsednik odbora. </font></b><br>
<b><font size="4">Seja se je začela ob 9.00.</font></b><br>
<br>
<b><font size="4">1. TRAK: (NM)</font></b><br>
<br>
<b><font size="4">	PREDSEDNIK ROBERT POLNAR: </font></b><font size="4">Spoštovane gospe, cenjeni gospodje, dobro jutro.</font><br>
<font size="4">	Pričenjam 63. nujno sejo Odbora za finance. Seja je bila sklicana na zahtevo poslanskih skupin SDS, NSi in SMC na podlagi drugega odstavka 48. člena Poslovnika Državnega zbora.</font><br>
<font size="4">	Obveščam vas, da sta zadržana in se seje ne moreta udeležiti poslanca Luka Mesec in Primož Siter. Prejel pa sem nekatera pooblastila. In kot nadomestni člani na seji odbora sodelujejo: poslanka Tina Heferle namesto poslanca Igorja Pečka iz Poslanske skupine Lista Marjana Šarca; poslanec Aleksander Reberšek namesto poslanca Jožefa Horvata iz Poslanske skupine Nova Slovenija; poslanec Frani Kepa namesto poslanke Suzane Lep Šimenko iz Poslanske skupine Slovenske demokratske stranke.</font><br>
<font size="4">	S sklicem seje ste prejeli dnevni red seje. V poslovniškem roku nisem prejel dodatnih predlogov v zvezi z dnevnim redom, zato ugotavljam, da je sprejet dnevni red, kakor vam je bil poslan. </font><br>
<br>
<font size="4">Imamo </font><b><font size="4">1 TOČKO DNEVNEGA REDA, KI SE GLASI</font></b><font size="4"> - </font><b><font size="4">VPLIV IN POSLEDICE SODBE EVROPSKEGA SODIŠČA ZA ČLOVEKOVE PRAVICE V TOŽBI RAZLAŠČENIH VLAGATELJEV V BANČNE DELNICE IN PODREJENE OBVEZNICE ZOPER SLOVENIJO NA PRIHODNJO FISKALNO POLITIKO DRŽAVE IN SPOŠTOVANJE ČLOVEKOVIH PRAVIC V REPUBLIKI SLOVENIJI</font></b><font size="4">. </font><br>
<font size="4">Zahtevo poslanskih skupin SDS, NSi in SMC za sklic nujne seje Odbora za finance ste prejeli 30. septembra. Predlagatelj je dal 6. oktobra soglasje za podaljšanje roka sklica seje in 19. oktobra smo pridobili tudi soglasje predsednika Državnega zbora za sklic seje v času, ki je sicer predviden za delo v poslanskih skupinah. Na sejo so bili povabljeni predstavniki predlagateljev, vsi trije vodje poslanskih skupin. Namesto teh treh bosta danes v vlogi predlagateljev poslanca Jure Ferjan in Aleksander Reberšek. Povabljeno je bilo Ministrstvo za finance, mag. Boštjan Vasle, guverner Banke Slovenije, povabljeno je bilo Ustavno sodišče in trije posamezniki oziroma posameznica, gospa Alenka Bratušek, gospod Uroš Čufer in gospod Boštjan Jazbec. Od teh povabljenih se je opravičil guverner Banke Slovenije aktualni, gospod Boštjan Vasle. Namesto njega je danes tu v imenu Banke Slovenije prisoten gospod Jurij Žitko, to je direktor pravnega oddelka Banke Slovenije. Prejeli ste tudi dodatno gradivo, in sicer je Poslanska skupina SAB poslala gradivo, prejeli ste ga v varovani predal in predlog za dodatno vabljene z dne 21. 10. 2021. Toliko, gospe in gospodje, za uvod.</font><br>
<font size="4">	Moram pa povedati še, da je današnji čas za sejo rezerviran do 14. ure. Obvestili so me, da je zaželeno, da do 13.30 ure izpraznimo veliki salon, zato ker ga morajo razkužiti in prezračiti za izvedbo naslednje seje, ki bo ob dveh, in sicer bo to Odbor za notranje zadeve, javno upravo in lokalno samoupravo. Zato vas obveščam, da v kolikor do 13.30 ure ne bomo dokončali današnje seje, jo bom prekinil in jo bomo nadaljevali v enem od naslednjih terminov, o katerem boste obveščeni naknadno.</font><br>
<br>
<b><font size="4">2. TRAK: (NM) – 9.05</font></b><br>
<br>
<b><font size="4">	</font></b><font size="4">(nadaljevanje) Zdaj pa dajem besedo predlagateljem zahteve za sklic seje odbora, in sicer bo najprej dobil besedo poslanec Jure Ferjan.</font><br>
<font size="4">	Prosim.</font><br>
<br>
<font size="4">	</font><b><font size="4">JURE FERJAN (PS SDS): </font></b><font size="4">Gospod predsednik, najlepša hvala za besedo. Cejeni gostje, spoštovane poslanke, spoštovani poslanci in vsi, ki nas spremljate, dobro jutro, lepo pozdravljeni.</font><br>
<font size="4">	V koalicijskih poslanskih skupinah smo mnenja, da je zadeva, ki se posredno oziroma neposredno dotika več kot 100 tisoč ljudi, ki so bili razlastninjeni s strani države v času Vlade Alenke Bratušek v skupni vrednosti skoraj milijarde evrov zasebnega premoženja, pomembna tema, ki je ob odločitvi ESČP, Evropskega sodišča za človekove pravice iz septembra letošnjega leta, postala ponovno še bolj aktualna. Zato smo danes tudi na tej seji, kjer verjamem, da bomo opravili produktivno razpravo, konstruktivno razpravo in pa predvsem, da bomo s sprejetimi sklepi tudi spodbudili pristojne institucije, da to krivico, ki se je zgodila pred 7 oziroma 8 leti, odpravimo oziroma da se stvari začnejo naprej premikati. Šlo je namreč za izbris bančnih delnic, hibridnih instrumentov in pa podrejenih obveznic. In Evropsko sodišče za človekove pravice je jasno povedalo, da je bila tem več kot 100 tisočim ljudem kršena pravica do učinkovitega pravnega varstva. </font><br>
<font size="4">Dovolite mi, da za uvod v današnjo razpravo naredim nekoliko širši uvid. Vpliv in posledice sodbe Evropskega sodišča za človekove pravice v tožbi razlaščenih vlagateljev bank zoper Slovenijo na prihodnjo fiskalno politiko države in spoštovanje človekovih pravic v Republiki Sloveniji je naziv, je naslov današnje seje. Za lažje razumevanje je potrebno pravzaprav začeti na začetku te zgodbe, ki sega v leto 2013, ko je potekala že druga sanacija slovenskega bančnega sistema v zgodovini samostojne Slovenije. Takrat se je aktualna vlada pod vodstvom gospe Alenke Bratušek odločila, da bo namesto uporabe evropskega sklada za reševanje, ESM raje se zadolžila po visokih obrestnih merah na trgu. Takrat so bile razmere v Sloveniji slabše, kot so danes, bonitetne ocene so bile bistveno slabše in posledično seveda tudi cena denarja, ki smo si ga na trgu izposodili, bistveno višja. Verjamem, da bomo tudi v nadaljevanju kakšno besedo spregovorili o tem. Problem se je pojavil že na začetku, ko smo lahko iz različnih virov prebrali in izvedeli, da so posamezni stresni testi, ki so se v bankah, v bančnem sistemu izvajali, da se je nekako zasejal dvom, da ti stresni testi ne bodo dejansko pokazali, kakšno je kapitalsko stanje v bankah in da bo posledično v slovenski bančni sistem dano preveč denarja, davkoplačevalskega denarja. In to se je potem potrdilo tudi v prihodnjih letih s podatki, ki so iz leta v leto, ko smo se od leta 2013 in 2014 oddaljevali, počasi prihajali na plano. Zdaj en tak dogodek, ki je dvignil tudi veliko prahu, je bilo v drugi polovici leta 2013, ko se je sprejemalo proračun za leto 2014. Takrat se je Slovenija zadolžila za dodatne 1,5 milijarde evrov, čeprav je bilo rečeno, da se v tistem letu to ne bo zgodilo. Kar pa je še posebej problematično, je to, da v bistvu že od razkritja tega, da se bomo takrat zadolžili, torej govorim o letu 2013, se v bistvu spremljajo to zgodbo očitki o netransparentnosti. Predvsem zato, ker je bila obrestna mera zelo visoka, in zato, ker se je pravzaprav edini že vnaprej znani kupec za to obrestno mero tudi izpogajal. Zanimiv je tudi podatek, da na takratnem finančnem ministrstvu tega podatka, kdo je ta posameznik oziroma kdo je za tem, niso želeli razkriti vse do posredovanja informacijske pooblaščenke. Da ne bom tukaj ostal predolgo v zvezi s tem, je Slovenska demokratska stranka takrat kot opozicijska stranka zahtevala</font><br>
<br>
<b><font size="4">3. TRAK: (NM) – 9.10</font></b><br>
<br>
<b><font size="4">	</font></b><font size="4">(nadaljevanje) tudi sklic nujne seje Komisije za nadzor javnih financ. Verjamem, da večina, ki sedimo tukaj, veste, o čem je bilo na tej seji govora in kakšni so bili zaključki. Zdaj eden izmed problemov je seveda, da slovenska javnost in pa vlagatelji v slovenski bančni sistem si v tem obdobju teh izjav in pa dogodkov niso znali predstavljati, kaj se bo pravzaprav zgodilo in kakšna je ideja takratne vlade pod vodstvom gospe Alenke Bratušek za sanacijo slovenskega bančnega sistema, seveda tudi v dogovoru z Evropsko komisijo in potem seveda s samo implementacijo. In danes po 7, 8 letih lahko trdimo, ko je na voljo vedno več novih podatkov, da je bil to eden izmed večjih, če ne celo največji finančni fiasko v zgodovini samostojne Slovenije. Oktobra 2013 je bila v nujni postopek za sprejem v Državnem zboru vložena novela Zakona o bančništvu, ki je temelj oziroma podlaga za to, kar se je potem v nadaljevanju zgodilo. Takrat sta Vlada Republike Slovenije pod vodstvom gospe Alenke Bratušek in pa Banka Slovenije predlagale ostra zakonska določila in jih iz predloga tega zakona oziroma novele zakona utemeljevala s smernicami iz Bruslja, saj v nasprotnem primeru takrat Bruselj Sloveniji ne bi odobril državne pomoči slovenskim bankam. Takrat smo v opoziciji v Slovenski demokratski stranki, tudi v Novi Sloveniji opozarjali na spornost te odločitve. Opozarjala je tudi strokovna javnost. O tem je bilo veliko govora. Kljub temu pa je bila novela Zakona o bančništvu, ki je kasneje omogočila razlastninjenje več kot 100 tisočim lastnikom zasebnega kapitala v višini skoraj milijarde evrov sprejeta, takrat z glasovi stranke Pozitivne Slovenije, kateri je takrat predsedovala gospa Alenka Bratušek, stranke Socialnih demokratov, ki jo je vodil takrat gospod Igor Lukšič, Desus, ki ga je vodil Karl Erjavec, in pa Državljanske liste Gregorja Viranta. Takrat je bilo istočasno tudi na Ustavno sodišče vložena pobuda in zahteva za oceno ustavnosti novele zakona in kasneje oziroma v tem času smo lahko tudi v medijih prebrali različne zgodbe o nepravilnostih, ki so se dogajale na Banki Slovenije, o takratnem dogajanju v političnem vrhu, ki je želel na vsak način doseči popolne izbrise dosedanjih delničarjev. Pri tem naj bi se izvajali pritiski na uprave bank, ki takšnemu delovanju, ki takšnemu početju niso želele dati zelene luči oziroma so mu nasprotovale. Ker se da stvari najbolj konkretno ponazorit s primeri, mi dovolite, da se na tem mestu nekoliko zadržim pri prispevku v spletnih financah iz februarja 2015. Takrat je prof. dr. Tadej Kotnik, ki je sicer redni profesor na Fakulteti za elektrotehniko v Univerzi v Ljubljani, imel pretresljiv, bi lahko človek rekel, pogovor z enim izmed ljudi, ki so verjetno poleg informacij imeli tudi določen vpliv, da so poznali, kaj se pravzaprav je takrat dogajalo. Zato si bom iz tega članka iz 9. februarja 2015 dovolil, da tudi nekaj besed preberem oziroma citiram. Takole pravijo: »In Dušan Drofenik, takratni predsednik uprave Banke Celje, ni želel zaprositi za državno pomoč. Naši so več mesecev pritiskali nanj, pa ni zaleglo, zato so se ga decembra 2013 odločili odstaviti z izrednim ukrepom. Ko je to izvedel, je odstopil. Nekaj tednov za tem je storil samomor. Če ne bi odstopil, bi Banka Celje dobila izredno upravo, kot sta jo 3 mesece prej Probanka in Factor banka, ker dotedanji upravi nista ubogali. Novi predsednik uprave Banke Celje je nato zaprosil za državno pomoč in šele takrat je lahko steklo to sosledje dogodkov, ki se je pri drugih 5 bankah že leta 2013.« In če nadaljujem potem še z dogajanjem v Gorenjski banki, kjer se pogovarja prof. dr. Tadej Kotnik s tem posameznikom. Takole je bil njegov odziv: »Aha, sem dejal, potem Gorenjski banki še ni bilo izbrisa zgolj zato, ker vam uprave še ni uspelo prisiliti, da zaprosi za državno pomoč. Odgovor je bil, še pritiskamo, je odvrnil znanec in z rokama naredil gib, kot bi</font><br>
<br>
<b><font size="4">4. TRAK: (NM) – 9.15</font></b><br>
<br>
<b><font size="4">	</font></b><font size="4">(nadaljevanje) ožemal kos perila.« In potem nadaljujeta pogovor: »Torej boste na koncu tudi tam vse izbrisali in to zgolj zato, ker ste se tako odločili leta 2013, čeprav se tukaj razmere vztrajno izboljšujejo.« Pravi, sem vprašal napol začudeno in napol ogorčeno. In še zadnji del, ki ga bom iz tega članka na tem mestu citiral, ki ima pa zelo pomembno sporočilo. Takole pravijo, takole je bil potem odziv tega človeka: »Ne gre toliko za to, kaj bi se mi zdaj odločili. Tako je bilo obljubljeno,« je rekel z močnim poudarkom na zadnji besedi. In pazite. In obljubili so na Ministrstvu za finance. Mislim, da smo lahko na podlagi tega konkretnega primera ugotovili, da je tu šlo dejansko za voljo politike. In kot bomo v nadaljevanju z odzivov, ki smo jim bili priča in katere verjamem, da bomo konec koncev slišali tudi izmed posameznih akterjev na današnji seji, da je to takratna politika počela z zavedanjem, da se bo kršilo temeljne človekove pravice. Potem je bilo na podlagi novele zakona, ki je bila sprejeta, je Banka Slovenije potem decembra 2013 in v letu 2014 NLB, NKBM, Abanka Vipa, Banki Celje, takratni Probanki in Factor banki izdala odločbo o izrednih ukrepih, na katerih se je potem, na podlagi katerih se je naredil izbris bančnih delnic hibridnih instrumentov in podrejenih obveznic. Istočasno je potem potekala dokapitalizacija, ki je trenutno ocenjena na 3,6 milijarde evrov. In spoštovane in spoštovani, s to odločitvijo se je oškodovalo več kot 100 tisoč imetnikov bančnih delnic, lastnikov podrejenih obveznic. Vsem je bila izbrisana oziroma odvzeta okoli 1 milijarda evrov premoženja, po podatkih Ministrstva za finance je šlo za dobrih 963 milijonov evrov, torej skoraj milijarda evrov zasebnega premoženja. Sledila je Ustavno sodišče novembra 2014, torej to je bilo še pred nacionalizacijo Banke Celje, ki je prekinilo postopek za oceno ustavnosti sprejete novele Zakona o bančništvu, in v postopek predhodnega odločanja Sodišču Evropske unije zastavilo več vprašanj. In tukaj se je nanašalo vse skupaj predvsem s stališča zavezanosti držav članic bruseljskim smernicam o državni pomoči. Zakaj to govorim? Ker je pomembno, kakšen je bil odgovor Sodišča Evropske unije iz februarja 2016, ki je bil povsem nasproten od trditev, ki sta jih v času sprejemanja novele Zakona o bančništvu, ki je omogočilo to, kar se je zgodilo slovenski javnosti, predstavljala in posredovala Vlada Alenke Bratušek in Banka Slovenije. Sodišče Evropske unije namreč je sporočilo, da bruseljske smernice o državni pomoči držav članic ne zavezujejo. Mora pa Ustavno sodišče presoditi o sorazmernosti in skladnosti z Ustavo sprejetih ukrepov. Se pravi kljub povsem diametralni odločitvi med tem, kar se je takrat govorilo ob sprejemanju te novele zakona, in potem kasnejši odločitvi Ustavnega sodišča pa je bila takratna odločitev oziroma komentar te odločitve s strani takrat že nekdanje predsednice vlade, gospe Alenke Bratušek takšen: »Zame je odločitev Sodišča EU potrditev, da smo ravnali skladno s pravili Evropske komisije.« Konec citata. Zavajanje in sprenevedanje, sploh glede na to, kar je sledilo potem v nadaljevanju. Pomembno je izpostaviti tudi to, da je aprila leta 2015 na pobudo Slovenske demokratske stranke Državni zbor ustanovil preiskovalno komisijo za ugotavljanje zlorab v slovenskem bančnem sistemu ter ugotavljanju vzrokov in odgovornosti za že drugo sanacijo bančnega sistema v samostojni Sloveniji. In kot verjamem, da vsi tu dobro vemo, je komisija med drugim ugotovila, da sta nekdanji upravi Nove Ljubljanske banke in Nove KBM kazensko in odškodninsko odgovorni za slabe bančne prakse ter da je Banka Slovenije zanemarila kreditna tveganja. Ob tem naj za intermezzo kot zanimivost in seveda tudi pomemben podatek povem, da je bila gospa Alenka Bratušek v obdobju od leta 2009 do 2011 tudi članica nadzornega sveta Nove KBM, </font><br>
<br>
<b><font size="4">5. TRAK: (NM) – 9.20</font></b><br>
<br>
<b><font size="4">	</font></b><font size="4">(nadaljevanje) torej Nove Kreditne banke Maribor. Sledilo je torej odločitev Ustavnega sodišča v oktobru 2016, da je bila s strani Vlade Alenke Bratušek, torej govorimo o tej sprejeti noveli Zakona o bančništvu, s katero se je razlastninilo preko 100 tisoč ljudi, da je bilo to dejanje deloma protiustavno, saj omenjene razlaščene osebe niso imele na voljo učinkovitega sodnega varstva. Takrat je Ustavno sodišče zakonodajalcu naložilo, da mora to neskladje, to zadevo odpraviti. Rok je bil 6 mesecev. Iztekel se je sredi maja leta 2017. Do takrat ni bilo še storjeno nič, je pa takratna Vlada Mira Cerarja potem konec tistega leta pripravila in vložila Predlog zakona o postopku sodnega varstva imetnikom kvalificiranih obveznosti, ki pa se je s koncem mandata sredi leta 2018 nekako tudi končal, potem pa vidimo, da počasi prehajamo v leto 2019 in potem 2020. V letu 2019 je potem z novim sklicem, v Državni zbor je ponovno potem potekala ta zadeva 2018, 2019. In zakon je bil sprejet, ta novi zakon, ki je doživel veto Državnega sveta in potem bil kljub temu potrjen, decembra 2019 pa je stopil v veljavo. In takrat je Banka Slovenije, ker je bil po njenem mnenju oziroma ker je po njenem mnenju ta zakon iz različnih razlogov neustaven, vložila zahtevo za oceno ustavnosti na Ustavno sodišče, ki pa je kljub temu, da naj bi šlo za prednostno odločanje, do dokončne odločitve te še ni izdalo. Je pa marca 2020 zadržalo izvrševanje tega zakona. </font><br>
<font size="4">Zdaj mislim, da smo dobili en tak relativno širok vpogled v samo dogajanje. In prehajamo v bistvu v dogajanje v letu 2020. Takrat je Računsko sodišče izdalo revizijsko poročilo, s katerim je ugotavljalo uspešnost izvajanja nadzorstvenih funkcij Banke Slovenije od leta 2008 pa do 4. novembra 2014. S tem poročilom smo se v Državnem zboru tudi že seznanili. Kar pa je ključno, je, da je to poročilo ugotovilo, da Banka Slovenije pri izvajanju nadzora nad poslovanjem bank, da je bila delno uspešna, medtem ko pri izrekih izrednih ukrepov na ustreznih podlagah ni bila uspešna. In ta ugotovitev seveda tudi je nekako vzporedna in sovpada z informacijami, ki so se pojavljale pri izvajanju stresnih testov, kot sem uvodoma omenil, torej ocenjevanju kapitalske ustreznosti posamezne banke in pa kasneje seveda tudi prenosu terjatev na DUTB. </font><br>
<font size="4">Naj ta oris, vsebinski oris dogajanja zaključim z zadnjo aktualno odločitvijo, ki se je zgodila 14. septembra letos. ESČP, Evropsko sodišče za človekove pravice je namreč v zadevi Pintar in ostali proti Sloveniji ugotovilo naslednje. Prvič, da razveljavitev delnic oziroma obveznic nekdanjih imetnikov pomeni poseg v pravico do varstva njihovega premoženja, zagotovljeno s protokolom št. 1 k Evropski konvenciji o varstvu človekovih pravic. In v drugi točki, da nekdanjim imetnikom ni bilo zagotovljeno pravno varstvo pred arbitrarnim posegom oblasti, torej Banke Slovenije po navodilu Ministrstva za finance in takratne vlade gospe Alenke Bratušek, v njihovo z Evropsko konvencijo za človekove pravice zagotovljeno pravico do varstva njihovega premoženja ter da je bila zato v povezavi s tem kršena njihova pravica do učinkovitega pravnega varstva, ki ga določa 13. člen Evropske konvencije za človekove pravice. Kot lahko vidimo iz te sodbe iz septembra letos, izhaja, da bi država morala zagotoviti ustrezna procesna jamstva, pa ji ni, in sicer ustrezna procesna jamstva pred tem, da bi vlagatelje, da bi več kot 100 tisoč ljudi zaščitila pred samovoljnim arbitrarnim početjem države in seveda s tem varovala lastnike bančnih delnic, hibridnih instrumentov in pa podrejenih obveznic. Se pravi že v tistem času, ko je takrat vlada gospe Alenke Bratušek in Banka Slovenije pripravljala ukrepe za to početje oziroma za takrat sanacijo bančnega sistema. In zelo povedno je tudi, kako se je gospa</font><br>
<br>
<b><font size="4">6. TRAK: (NM) – 9.25</font></b><br>
<br>
<b><font size="4">	</font></b><font size="4">(nadaljevanje) Alenka Bratušek odzvala na odločitev Evropskega sodišča za človekove pravice, kjer je v odzivu na sodbo zapisala med drugim, da so takšen razplet pričakovali in da bodo tožniki prejeli minimalno odškodnino ter da jim je potrebno čim prej zagotoviti učinkovito sodno varstvo. Torej odziv gospe Alenke Bratušek, ki je bila v času sprejemanja novele Zakona o bančništvu in sanacije banke predsednica vlade in je imela pravzaprav največjo politično moč v državi, priča, da se je takrat politika jasno zavedala, kaj počne, da bo s tem početjem kršila človekove, temeljne človekove pravice do zasebne lastnine več kot 100 tisoč ljudem, jih, kot smo zdaj lahko ugotovili, oškodovala za skorajda milijardo evrov, ampak ob zavedanju, da se s tem seveda ne bo rabila takrat ukvarjati, da bodo tako čez leta in leta to rešili drugi. In sedaj smo v letu 2021, 7-8 let po tem, ko se je to zgodilo.</font><br>
<font size="4">	Spoštovane in spoštovani, dovolite mi, da v sklepnem delu mojega uvoda v današnjo razpravo predlagam oziroma preberem tudi predlagane sklepe, ki ste jih prejeli. Gre za 3 sklepe. Pri 2. je manjša sprememba, nič kaj bistvenega. Zdaj pri prvem sklepu, prvi sklep, ki ga predlagatelji koalicijskih poslanskih skupin predlagamo Odboru za finance, da ga obravnava in potrdi, je, da:  »Odbor za finance ugotavlja, da je bil način reševanja slovenskega bančnega sistema v letu 2013 pod vodstvom Vlade Alenke Bratušek neprimeren in škodljiv za slovenske javne finance, saj končni znesek stroška sanacije bančnega sistema zaradi razlastninjenja lastnikov bančnih delnic in podrejenih obveznic še ni znan.«</font><br>
<font size="4">	Drugi sklep, ki je malo spremenjen zgolj v tem, da termin pristojne institucije zamenjamo s konkretno katere institucije. Ta sklep mislim, da ste tudi že prejeli spremenjeni 2. sklep. Torej se glasi tako, da: »Odbor za finance poziva NPU, državno tožilstvo, Računsko sodišče Republike Slovenije, Banko Slovenije, da pospešijo prizadevanja za odkrivanje storilcev, ki so povzročili ali izkoristili sanacijo slovenskega bančnega sistema za zasebne interese ter zoper njih uvedejo ustrezne postopke.«</font><br>
<font size="4">	In še tretji sklep, ki se glasi, da: »Odbor za finance poziva Ministrstvo za finance, da pripravi in Državnemu zboru poroča o oceni stroškov sanacije razlastninjenja lastnikov bančnih delnic, hibridnih instrumentov in podrejenih obveznic, na podlagi katerih je leta 2014 vlada pod vodstvom Alenke Bratušek izvedla sanacijo slovenskega bančnega sistema, in ovrednoti njihov vpliv na prihodnjo fiskalno politiko Republike Slovenije.« </font><br>
<font size="4">Spoštovane in spoštovani, naj sklenem svoj uvodni del predstavitve razprave, da pravica, na katero čakaš nerazumno dolgo, ni več pravica, ampak je krivica. In smo v letu 2021, 7-8 let je že minilo, imamo odločitev Evropskega sodišča za človekove pravice, da je čas, da slovenske institucije ukrepajo. In namen današnje razprave je, da o tem razpravljamo in da s sprejetimi sklepi damo spodbudo, da se ta krivica odpravi in da se tiste, ki so kršili zakon, ki so delovali v neskladju z zakoni in predpisi, seveda tudi skladno z zakonom sankcionira. Jaz si želim, da ne bo potrebno čez 5, 10, 20 let ponovno govoriti o začetkih reševanja te problematike. Sodišče, Evropsko sodišče za človekove pravice je bilo jasno, da razlastninjeni imetniki zasebnega premoženja, torej podrejenih obveznic, bančnih delnic, hibridnih instrumentov niso imeli ustreznega pravnega varstva in da je na Republiki Sloveniji, da te zadeve uredi. Toliko za uvod, toliko zaenkrat. Veselim se konstruktivne razprave.</font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospod poslanec.</font><br>
<font size="4">	Malo se mi zdi, da je vaše upanje previsoko, zlasti če gledam na to, kako ste formulirali 2. sklep. In danes ste nam povedali, da je 2. sklep nepomembno spremenjen. V osnovi je bil formuliran, da naj Odbor za finance pozove vse pristojne institucije,</font><br>
<br>
<b><font size="4">7. TRAK: (NM) – 9.30</font></b><br>
<br>
<b><font size="4">	</font></b><font size="4">(nadaljevanje) da pospešijo prizadevanja za odkritje storilcev in tako naprej. Predpostavimo, da bi tak sklep bil sprejet, pa mi, prosim vas, povejte, komu naj jaz kot predsednik odbora, kateri pristojni instituciji pošljem tak sklep. To, kar ste danes storili, to spremembo ste storili na mojo intervencijo. In pravite, da je nepomembna. Vam se zdi nepomembno, komu naj jaz kot odgovorna oseba pošljem sklep, ki ga je odbor sprejel. To tudi zelo jasno kaže, koliko je resen vaš namen pri teh sklepih. </font><br>
<font size="4">Druga zadeva. Prvi sklep… / oglašanje iz dvorane/ Prvi sklep sem tudi vam predlagal spremembo. Prvi sklep je formuliran tako, da naj Odbor za finance ugotovi, da je bil način reševanja slovenskega bančnega sistema neprimeren in škodljiv za javne finance, hkrati pa naj še ugotovi, da končni znesek sanacije še ni znan. Kako naj ugotovimo nekaj, kar še ni znano? In pod tak sklep se naj jaz kot predsednik odbora podpišem? Gospodje, čisto nič ne bo odveč malo bolj resen pristop. Zdaj pa nadaljujemo, in sicer sprašujem najprej gospoda poslanca Aleksandra Reberška, ali morda želi besedo.</font><br>
<font size="4">Izvolite, prosim, poslanec Reberšek.</font><br>
<br>
<b><font size="4">ALEKSANDER REBERŠEK (PS NSi): </font></b><font size="4">Hvala lepa, predsedujoči, za besedo.</font><br>
<font size="4">Obstoječa vlada je svoj mandat začela v kriznih razmerah. V Državni zbor je prvi paket pomoči ljudem in pa gospodarstvu prinesla v 100 urah. In v zahtevnih okoliščinah je pripravila številne interventne zakonske pakete za soočanje s Covid-19. Ne trdimo, da so bili vsi ukrepi idealni, ampak rezultatov ni mogoče zanikati, rezultatov te vlade ni mogoče zanikati. In v 3. predlaganem sklepu v zahtevi za sklic današnje nujne seje Ministrstvu za finance predlagamo, da ovrednoti posledice sporne sanacije bančnega sistema pod takratno Vlado Alenke Bratušek na vpliv na prihodnje fiskalno politiko. Vemo pa, da so fiskalne politike odvisne tudi skoraj vse druge politike. Bo pa na fiskalno politiko poleg gospodarske aktivnosti, stopnje brezposelnosti oziroma zaposlenosti očitno vplivala še nekatera dejanja iz preteklosti. Evropska komisija je julija Sloveniji za letos napovedala 5,7-odstotno gospodarsko rast, kar je skoraj 20 % višje od povprečne napovedi za EU. Umar je oceno gospodarske rasti za letos povišal na 6,1 %. Slovenija je po kriteriju brezposelnosti med najboljšimi državami v Evropski uniji. Po skoraj 2 letih imamo spet manko…</font><br>
<br>
<b><font size="4">PREDSEDNIK ROBERT POLNAR: </font></b><font size="4">Poslanec Reberšek, vi ste danes predstavnik predlagatelja za točko dnevnega reda, ki je popolnoma jasno specificirana in tudi napisana v gradivu.</font><br>
<br>
<b><font size="4">ALEKSANDER REBERŠEK (PS NSi): </font></b><font size="4">Pridem tudi do tja.</font><br>
<br>
<b><font size="4">PREDSEDNIK ROBERT POLNAR: </font></b><font size="4">Vi to, kar zdaj govorite, je popolnoma izven točke dnevnega reda, ki ste jo vi sami predlagali in za kar ste vi predlagatelj. Zato vas pozivam, da nehate s tem, kar zdaj govorite, in se orientirate izključno na to, kar je točka dnevnega reda in kar ste vi sami predlagali. / oglašanje iz dvorane/ Samo mirno, prosim. Kolega Reberšek, orientirajte se na to, za kar ste predlagatelj. Če ne boste to počeli, vas bom nenehno prekinjal.</font><br>
<font size="4">Izvolite, nadaljujte.</font><br>
<br>
<b><font size="4">ALEKSANDER REBERŠEK (PS NSi): </font></b><font size="4">Zadovoljstvo, ki ga za stanje našega gospodarstva in naše države dajejo kazalniki, je pred tedni prekinila novica iz Strasbourga. Evropsko sodišče za človekove pravice je razsodilo, da je nekdanja vladna koalicija pod vodstvom Alenke Bratušek kršila pravice razlaščenim vlagateljem v podrejenih obveznicah in delnic saniranih bank v letu 2013 in v letu 2014. Ukrepi so razlastili več kot 100 tisoč lastnikov podrejenih obveznih oziroma delnic v skupni vrednosti 960 milijonov evrov. Zgodba bančne sanacije torej še ni zaključena. Zgovorno dejstvo pa je, da je Alenka Bratušek kot avtorica te sanacije tako odločitev sodišča pričakovala. Na davkoplačevalce torej visi grožnja, težka vsaj 960 milijonov evrov. Če temu prištejemo še vse zamudne obresti, bi končni znesek lahko narastel približno na višino cene, ki smo jo davkoplačevalci morali plačati za projekt TEŠ 6.</font><br>
<br>
<b><font size="4">8. TRAK: (NM) – 9.35</font></b><br>
<br>
<b><font size="4">	</font></b><font size="4">(nadaljevanje) Ravnanje Vlade Alenke Bratušek ter drugih levih vlad torej predstavljajo resno grožnjo za stanje slovenskih javnih financ v prihodnosti. S tem pa bi lahko bil ogrožen tudi manevrski prostor države pri najemanju sredstev za različne namene, tudi za upokojence, ko tako velikokrat slišimo, kako se nekdo bori za upokojence v našem Državnem zboru. Če bi teh 960 milijonov evrov namenili za pokojnine, bi lahko na primer povprečno pokojnino za 1 leto povečali s 720 evrov na 858 evrov. Plačilo milijardne odškodnine bi lahko denimo namenili tudi za to, da bi izdatneje povečali plače zdravnikov in pa medicinskih sester, ki pregorevajo in zapuščajo našo državo. In grožnja obremenitve proračuna z obveznostjo izplačila tako visokega obsega odškodnin hkrati odpira vprašanje vpliva na izvedbo davčne reforme, za katero potrebujemo fiskalno stabilnost. Poleg tega se je v istem spektru političnega prostora, katerega del je tudi Stranka Alenke Bratušek, oblikovala koalicija proti znižanju davčnih bremen. In če Slovenija ne bo uspela z realizacijo predlagane davčne reforme ter razbremenitvijo najbolj ustvarjalnega dela naše družbe, ne bomo mogli resno izboljšati konkurenčnost našega poslovnega okolja. Včeraj je bil črn dan za KUL. S svojim pobegom iz seje so namreč omogočili, da je šel naprej zakon, ki bo ljudem… / oglašanje iz dvorane/ povečal neto plače. In tako se dela…</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Glejte, gospod Reberšek, dovolj je tega cirkusa. Vi boste govorili o temi ali pa vam bom odvzel besedo.</font><br>
<br>
<font size="4">	</font><b><font size="4">ALEKSANDER REBERŠEK (PS NSi): </font></b><font size="4">Saj govorim. Jaz ves čas govorim o tem.</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Ne, ne govorite o temi. Vi izzivate in opičite tule. Tega vam ne bom dovolil.</font><br>
<br>
<font size="4">	</font><b><font size="4">ALEKSANDER REBERŠEK (PS NSi): </font></b><font size="4">Glejte.</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Ne, ne bom vam dovolil. Sploh vam ne, ne dovolim vam, da mi segate v besedo. Zdaj jaz govorim kot predsedujoči seje. Vi se orientirajte, zdaj vas drugič opozarjam, orientirajte se na tole gradivo, ne pa na to, kar se je včeraj dogajalo v Državnem zboru. Vi ste predlagatelj tega gradiva, vi ste za to odgovorni in vi o tem razpravljajte in predstavljajte. Zdaj vam dajem besedo, da nadaljujete. V kolikor boste nadaljevali mimo gradiva, vas bom opomnil. Če boste to še nadaljevali, vas bom opomnil drugič. Potem pa vam bom odvzel besedo. </font><br>
<font size="4">Zdaj pa izvolite in nadaljujte.</font><br>
<br>
<b><font size="4">ALEKSANDER REBERŠEK (PS NSi): </font></b><font size="4">Bom zaključil z enim stavkom. In sicer ta vlada daje ljudem, Vlada Alenke Bratušek je dajala bankam.</font><br>
<font size="4">Hvala lepa.</font><br>
<br>
<b><font size="4">PREDSEDNIK ROBERT POLNAR: </font></b><font size="4">Hvala, gospod poslanec.</font><br>
<font size="4">Dajte, prosim vas, kolegice in kolegi, tiše, malo tiše. Zdaj bomo nadaljevali. In predno preidemo na vas, gospa Bratušek, mi dovolite, da vendarle vprašam še predstavnico Ministrstva za finance, ali želi besedo.</font><br>
<font size="4">Državna sekretarka, gospa Maja Hostnik Kališek, izvolite, imate besedo.</font><br>
<br>
<b><font size="4">MAG. MAJA HOSTNIK KALIŠEK: </font></b><font size="4">Hvala lepa. Spoštovani predsednik odbora, spoštovane članice in člani odbora.</font><br>
<font size="4">Povod za zahtevano nujno sejo Odbora za finance je nedavno sprejeta sodba Evropskega sodišča za človekove pravice v zadevi Pintar in ostali proti Sloveniji oziroma posledice te sodbe na fiskalno politiko države in spoštovanje človekovih pravic v Republiki Sloveniji. Pritožniki so kot imetniki kvalificiranih obveznosti bank, ki jim je v letih 2013 Banka Slovenije izdala odločbo o izrednih ukrepih, domnevno utrpeli škodo, ker so glede na pravila Evropske komisije o dovoljeni državni pomoči bankam v težavah prispevali h kritju izgub teh bank. Pritožnikom je bila z navedeno sodbo pripoznana nepremoženjska škoda in stroški postopka, ne pa tudi premoženjska škoda. O tej škodi pa bo pristojno sodišče v Republiki Sloveniji šele odločalo, in sicer po določbah posebnega zakona, ki je bil sprejet zaradi odločbe Ustavnega sodišča Republike Slovenije. Gre za Zakon o postopku sodnega in izvensodnega varstva nekdanjih imetnikov kvalificiranih obveznosti bank, katerega izvajanje je trenutno zadržano. Iz obravnavane sodbe Evropskega sodišča za človekove pravice je tudi razvidno, da je to sodišče pripoznalo, da je Slovenija pravno varstvo imetnikov kvalificiranih obveznosti bank sicer že uredilo s posebnim zakonom, vendar je težava v tem, da zaradi trenutnega zadržanja njegovega izvajanja ti imetniki še vedno nimajo dostopa do pravnega postopka, ki jim bo omogočil učinkovito izpodbijanje posega v njihovo premoženje. Ministrstvo za finance zato pričakuje, da bo v razumnem času prišlo do končne odločitve v postopku ocene ustavnosti Zakona o postopku sodnega in izvensodnega varstva nekdanjih imetnikov kvalificiranih obveznosti bank. </font><br>
<br>
<b><font size="4">9. TRAK: (NM) – 9.40</font></b><br>
<br>
<b><font size="4">	</font></b><font size="4">(nadaljevanje) V kolikor bodo na podlagi te odločitve potrebne spremembe zakonodaje, bo Ministrstvo za finance tudi nemudoma pristopilo k pripravi potrebnih sprememb s ciljem, da se imetnikom kvalificiranih obveznosti bank čim prej zagotovi učinkovito sodno varstvo njihovih pravic ter omili škoda, ki nastaja davkoplačevalcem zaradi dolgotrajnega urejanja te problematike.</font><br>
<font size="4">	Hvala za vašo pozornost.</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospa državna sekretarka.</font><br>
<font size="4">	Zdaj sprašujem še predstavnika Banke Slovenije, ali morda želi besedo gospod Jurij Žitko, direktor pravnega sektorja Banke Slovenije?</font><br>
<font size="4">	Izvolite, prosim.</font><br>
<br>
<font size="4">	</font><b><font size="4">JURIJ ŽITKO: </font></b><font size="4">Hvala lepa za besedo.</font><br>
<font size="4">	Glede na vprašanja, ki so bila izpostavljena ob sklicu te seje, bi se osredotočil predvsem na sodbo, kjer tudi mi ugotavljamo, da v bistvu nalaga državi, da čim prej uredi sodno varstvo imetnikov podrejenega dolga, ki je bil izbrisan ob sanaciji bank v letu 2013/2014. Banka Slovenija kot eden udeležencev v bistvu tudi seveda podpira in razume prizadevanja, da se ta vprašanja čim prej uredijo. Tudi sami opažamo, da s potekom časa bo te spore vedno težje vodit. Tudi glede na današnje okoliščine lahko ugotovimo, da bo v prihodnosti še precej drugih izzivov, ki jih bo morala Banka Slovenije in pa seveda tudi država nameniti čas in resurse. Je pa po naši oceni ključno, da se vsa sporna vprašanja v zvezi s temi spornimi, v zvezi s temi sodnimi spori rešijo pred začetkom teh sporov. V kolikor se bojo ta vprašanja reševala med samimi postopki, bo to postopke samo še podražilo in zelo podaljšalo. To je tudi eden od razlogov, da smo ustanovili skupino strokovnjakov, kjer so neodvisni ugledni pravniki, z namenom, da poskušajo najti rešitev. Med njimi so tudi strokovnjaki s področja prava EU. Ta skupina je pripravila prvo poročilo, ki predstavlja podlago za razmišljanje v naprej. Med temi ključnimi vprašanji je tudi vprašanje odškodninske odgovornosti Banke Slovenije, rešitev pavšalnih odškodnin, skladnost rešitve s pravom EU. Glede na sodbo, tudi glede na sodbo sodišča za človekove pravice nameravamo s tem delom sedaj nadaljevati in bomo pač te strokovnjake zaprosili za predloge bolj konkretnih zakonskih rešitev. Mi se seveda zavedamo, da bo končna odločitev glede teh vprašanj v pristojnosti zakonodajne in izvršilne oblasti. Zavedamo se tudi, da bo potrebno k reševanju teh sporov povabiti vse relevantne deležnike. Kot omenjeno, pa si bomo prizadevali, da bomo v teh postopkih zagotovili kvalitetne pravne podlage kot osnovno za razmišljanje v naprej. In to naj bi tudi po naši oceni lahko pripomoglo, da se bo zakonodajna rešitev pripravila nekoliko prej kot sicer.</font><br>
<font size="4">	Glede fiskalnega vidika je težko natančno ovrednotit finančne posledice. Zdaj sodišče je nakazalo neke zneske, do katerih bodo upravičeni tovrstni tožniki. Verjetno se bojo ti zneski s potekom časa višali. Je pa lahko so posledice za proračun verjetno velike, če upoštevamo recimo, da samo imetnikov podrejenega dolga v Novi Kreditni banki Maribor je bilo več kot 96 tisoč. Tukaj je pa pač naša ocena, da pa seveda hiter odziv in priprava zakona, ki bo uredil sodne postopke, lahko pomembno to škodo omeji.</font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospod Žitko.</font><br>
<font size="4">	Tako, gospa Bratušek, vas ne bom spraševal, če želite besedo. Izvolite, imate besedo.</font><br>
<br>
<font size="4">	</font><b><font size="4">MAG. ALENKA BRATUŠEK (PS SAB): </font></b><font size="4">Najlepša hvala.</font><br>
<font size="4">	In na začetku, predsednik, mi dovolite samo pojasnilo, da gospa državna sekretarka, ki prihaja z Ministrstva za finance, je funkcionarka te vlade, te koalicije, del najožje ekipe ministra Širclja. Toliko da, ker verjetno so gledalci malo zmedeni. Državna sekretarka pove nekaj, tukaj vpijejo člani te iste koalicije nekaj povsem drugega. Toliko, da bo ljudem, če slučajno gledajo, jasno.</font><br>
<font size="4">	Druga stvar, gradivo za to sejo, ki jo je pripravila koalicija, so bili članki, časopisni članki,</font><br>
<br>
<b><font size="4">10. TRAK: (NM) – 9.45</font></b><br>
<br>
<b><font size="4">	</font></b><font size="4">(nadaljevanje) zato smo seveda mi v SAB poskrbeli, da imate poslanci na mizi tudi obe sodbi, o katerih danes razpravljamo. Ena je sodba oziroma odločba Ustavnega sodišča in druga je sodba Evropskega sodišča za človekove pravice. Tako da jaz tistim, ki so to sejo predlagali, priporočam, da zelo natančno preberejo te obe sodbi, pa tudi ostali poslanci si lahko to naredite. Zakaj to razlagam? Zato, ker ponavljam, kar sem povedala ob razglasitvi sodbe evropskega sodišča, da to sodišče ni ugotovilo nič drugega, kot je ugotovilo že Ustavno sodišče, da Ustavno sodišče je ugotovilo, da so bili vsi ukrepi, vključno z izbrisom, skladni z Ustavo, res pa ljudje, lastniki teh izbrisanih obveznic niso imeli sodnega varstva. To je edina stvar, ki je, ki izhaja iz teh dveh sodb. Zelo zanimivo je, da borci za pravice teh izbrisanih obvezničarjev, če jih lahko tako imenujem, niste podprli zakona, ki to rešuje. Zdaj vas lahko tukaj poimensko naštevam. 22. 11. 2019 je pod takratno vlado in našo koalicijo, vlado gospoda Šarca in našo koalicijo bil sprejet Zakon o postopku sodnega in izvensodnega varstva nekdanjih imetnikov kvalificiranih obveznosti bank. A lahko verjamete, da ste bili vi proti? Proti temu, da se ta stvar reši. In danes tukaj apelirate na vse prisotne, da se naj to zgodi čim hitreje. Vsi tukaj sedeči na tej desni strani ste bili proti. / oglašanje iz dvorane/ Odlično. To je prva stvar.</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Bomo, samo poglejte, samo trenutek, gospa…</font><br>
<br>
<font size="4">	</font><b><font size="4">MAG. ALENKA BRATUŠEK (PS SAB): </font></b><font size="4">A lahko?</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Seveda, samo trenutek. Postopkovno pride za tistim, ko govornik konča svoj nastop. In boste, kolegica Gregorčič, dobili, normalno. Pa tudi tam na moji desni strani, prosim malo bolj mirno.</font><br>
<font size="4">	Gospa Bratušek, nadaljujte prosim.</font><br>
<br>
<font size="4">	</font><b><font size="4">MAG. ALENKA BRATUŠEK (PS SAB): </font></b><font size="4">Bom popravila to napako, da 2 na koncu sedeča iz strani SMC sta podprla ta predlog, ampak se zdaj vseeno podpisala pod to, da ta stvar ni primerno urejena. Tako da mogoče je situacija še nekoliko bolj konfuzna, kakor zgleda, ko poslušaš ljudi na tej strani. Zato, ker gre za pomembno stvar in meni osebno ni nikoli težko govoriti o tej stvari, leta 2013 smo dobili državo razsuto, sesuto na kolenih. Denarja v proračunu je bilo samo še za 3 mesece, za 3 mesece. Ko ste vi klicali trojko, seveda tujo trojko, ko ste vi blatili državo v tujini, da ne bomo uspeli, da bomo bankrotirali, smo seveda zavihali rokave in stvari reševali. Finančna kriza je bila po vsem svetu, to je dejstvo. Slovenija ni bila izjema, ni bila edina, je pa dejstvo, da je ta finančna kriza Slovenijo prizadela bolj kot ostale države. In posledice bom pokazala oziroma razloge bom pokazala v nadaljevanju. Glavni razlog, glavni razlog je slabo upravljanje podjetij, neke od teh tudi državnih in predvsem bank. Bančna luknja je v največji meri nastala leta 2005, 2006 in 2007. Jaz verjamem, da dobro veste, kdo je bil v tistem obdobju odgovoren za našo državo. SDS, Nova Slovenija in tudi Desus je bil v tisti vladi. In še ena pomembna razlika glede na današnje obdobje. Vlada je bila takrat neposredno odgovorna za upravljanje podjetij in bank, neposredno. Vlada Janeza Janše je v vse državne banke, NKBM, NLB, Abanko imenovala nadzornike na svojih sejah. Kdo je potem odgovoren za bančno luknjo? </font><br>
<br>
<b><font size="4">11. TRAK: (NM) – 9.50</font></b><br>
<br>
<b><font size="4">	</font></b><font size="4">(nadaljevanje) Največje finančne afere pa bi bilo predolgo, da vse naštejem iz tistega časa. Spomnite se afere, kako je gospod Janša prodal Mercator v svoji pisarni. Spomnite se afere Luke Koper gospoda Časarja. Spomnite se afere Intereurope gospoda Lovšina. In zdaj pred kratkim smo vsi bili, slišali, ne videli, slišali gospoda Vizjaka, kako je sodeloval pri eni privatizacijski zgodbi, da ne govorim o glupih davkih. To, to so stvari, ki so pripeljale do bančne luknje. Vse to so stvari, ki so pripeljale do bančne luknje. 10 let, 10 let je letos od, kako so rekli, finančnega zloma mariborske nadškofije bibličnih razsežnosti. / oglašanje iz dvorane/ Zvon 1… / oglašanje iz dvorane/</font><br>
<br>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Glejte, poglejte, gospe in gospodje… / oglašanje iz dvorane/ Samo trenutek, gospa Bratušek, samo trenutek. Če boste… / oglašanje iz dvorane/ Ne, ne dovolim tega, kar počnete, kolega Pogačnik, absolutno ne dovolim. Če boste nadaljevali s tem, bom takoj prekinil sejo, takoj jo bom prekinil. To pa ne dovolim. Takega kravala, da mi boste tule na seji delali, vam ne bom dovolil. In če nameravate delat takole, kar ste zdajle počeli, bom ta trenutek prekinil sejo. Vi ste zahtevali to. Jaz sem vam točno povedal, da sem absolutno proti temu, da se ta seja sploh opravi. Zdaj ste zahtevali in ste dobili. / oglašanje iz dvorane/ Zdaj boste pa lepo poslušali to. Kar je prej Ferjan govoril, je bilo cela filmska zgodba za 15 let nazaj. Zdaj bi pa tista oseba, kateri je to bilo namenjeno, naj pa vse skupaj kar prenesla in bi naj bila tiho ali kako. Zdaj boste pa, gospe in gospodje, lepo poslušali to, kar ima gospa Bratušek povedati. Če boste pa nergali, bom pa tisti moment prekinil sejo. In vi dobro veste, da to moč pa imam. Jaz nimam moči kot predsednik odbora, da zavrnem zahtevo za sklic take nesmiselne seje, in tega ne morem storiti. Lahko jo pa v vsakem momentu prekinem in to bom tudi naredil, če ne boste dali mir.</font><br>
<font size="4">	Gospa Bratušek, izvolite.</font><br>
<br>
<font size="4">	</font><b><font size="4">MAG. ALENKA BRATUŠEK (PS SAB): </font></b><font size="4">Ja, zakaj, zakaj so ta podjetja in afere – in nisem še končala z aferami – tukaj naštete? Zato, ker je vse to razlog za bančno luknjo, ki se je skopala v obdobju vaše vlade, prve Vlade Janeza Janše, leta 2005, 2006, 2007 v največjem obsegu. Jaz verjamem, da je težko poslušat, ampak, kot je rekel predsednik, sami ste želeli in sami ste stopili v to svojo luknjo. Tudi mi imamo članke. Gospod Janša celo prizna, celo prizna svoje napake, ki so pripeljale do bančne luknje. Janša za napačno prodajo Mercatorja krivi sam sebe. Druga stvar, obsojeni politični direktorji. Gospod, ki je na sliki, je leta 2008 kandidiral za stranko SDS, kandidiral za stranko SDS in bil obsojen zaradi… / oglašanje iz dvorane/ finančnih mahinacij v državnem podjetju. Veliko vezo ima, veliko vezo ima, ker so takšne mahinacije pripeljale do bančne luknje, ki smo jo mi morali, ne želeli, ampak morali sanirati. </font><br>
<font size="4">In zdaj pride, bom rekla, krona vseh kron. To so podjetja, ki so več kot 550 milijonov evrov bančne luknje skopala, Zvon 1, Zvon 2, T-2. Jaz verjamem, da so kolegi iz Nove Slovenije živčni, ker so to pač podporniki ali prijatelji Nove Slovenije. / oglašanje iz dvorane/ Podjetje…</font><br>
<br>
<b><font size="4">PREDSEDNIK ROBERT POLNAR: </font></b><font size="4">Dobro, gospe in gospodje, odrejam prekinitev seje. Nadaljevali bomo sejo, ko se bom jaz odločil, da jo bomo nadaljevali.</font><br>
<font size="4">Konec te seje!</font><br>
<br>
<b><font size="4">(SEJA JE BILA PREKINJENA 27. OKTOBRA 2021 OB 9.54.)</font></b>