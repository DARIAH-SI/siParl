<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA KULTURO</font></b><br>
<b><font size="4">9. seja</font></b><br>
<br>
<b><font size="4">(9. september 2020)</font></b><br>
<br>
</p></div><br>
<b><font size="4">Sejo je vodila Violeta Tomić, predsednica Odbora za kulturo.</font></b><br>
<b><font size="4">Seja se je začela ob 9.02.</font></b><br>
<br>
<b><font size="4">	PREDSEDNICA VIOLETA TOMIĆ: </font></b><font size="4">Dobro jutro. Vse članice in člane Odbora za kulturo ter ostale prisotne in vabljene prav lepo pozdravljam in pričenjam 9. redno sejo Odbora za kulturo. </font><br>
<font size="4">	Obvestil o zadržanih in opravičenih nimam. Ravno tako ne o nadomestnih članicah in članih, ki bi sodelovali na seji s pooblastili. Če vmes pride kakšno, vas bom seveda obvestila. </font><br>
<font size="4">	S sklicem seje ste prejeli naslednji dnevni red seje odbora. Pod točko 1 in poglavitno je Predlog zakona o spremembah in dopolnitvah zakona o Radioteleviziji Slovenija, druga obravnava. Druga točka pa je Razno.</font><br>
<font size="4">	Ker v poslovniškem roku nisem prejela predlogov v zvezi z dnevnim redom, je določen takšen dnevni red kot ste ga prejeli s sklicem seje odbora. </font><br>
<br>
<font size="4">	Prehajamo na obravnavo </font><b><font size="4">1. TOČKE DNEVNEGA REDA – PREDLOG ZAKONA O SPREMEMBAH IN DOPOLNITVAH ZAKONA O RADIOTELEVIZIJI SLOVENIJE.</font></b><font size="4"> V zvezi s to točko ste prejeli gradivo, ki je objavljeno na spletni strani Državnega zbora: predlog zakona, mnenje Vlade, mnenje Zakonodajno-pravne službe, mnenje Komisije Državnega sveta za kulturo, znanost, šolstvo in šport, potem poziv poslanskim skupinam s strani Programskega odbora za problematiko programskih vsebin za invalide v zvezi s predlogom zakona ter predlog za sklic javne predstavitve mnenj o predlogu zakona s prvopodpisanim Branetom Golubovićem. </font><br>
<font size="4">	K tej točki dnevnega reda pa sem vabila predlagatelja predloga prvopodpisanega poslanca Braneta Golubovića, Vlado Republike Slovenije, Ministrstvo za kulturo, Državni svet, Zakonodajno-pravno službo, Nacionalni svet za kulturo, Javni zavod RTV Slovenija, Programski svet Javnega zavoda RTV Slovenija in Kulturniško zbornico Slovenije. </font><br>
<br>
<b><font size="4">2. TRAK: (ES) – 9.05</font></b><br>
<br>
<font size="4">	(nadaljevanje) Odbor bo predlog zakona obravnaval na podlagi 126. člena Poslovnika Državnega zbora.</font><br>
<font size="4">	Rok za vlaganje amandmaje se je iztekel četrtek, 3. 9. 2020 in v poslovniškem roku amandmaji niso bili vloženi.</font><br>
<font size="4">	Najprej prehajamo na obravnavo predloga Poslanske skupine LMŠ za sklic javne predstavitve mnenj o predlogu Zakona o Radioteleviziji Slovenija. Kot že omenjeno je predlog poslanske skupine objavljen na spletnih straneh Državnega zbora z dne 14. 7. 2020. Ker je v splošni razpravi več poslank in poslancev iz vrst koalicije podprlo sam cilj zakonskih popravkov, to je depolitizacija, opozorilo pa na pomanjkanje javne razprave, v kateri bi sodelovala širša oziroma strokovna javnost, predlagatelj predlaga javno predstavitev mnenj, s čimer bi matično delovno telo pridobilo dodatne informacije pred obravnavo na matičnem delovnem telesu. Javna predstavitev mnenj naj bi podala odgovore na vprašanja, ki so navedena v dopisu predlagatelja in na vprašanja, ki jih boste člani odbora podali naknadno. </font><br>
<font size="4">	Na tej osnovi dajem v razpravo naslednji predlog sklepa. Pred tem pa sem dobila eno pooblastilo. Skratka poslanca Aljaža Kovačiča nadomešča poslanec Jani Möderndorfer. </font><br>
<font size="4">	Skratka v razpravo dajem naslednji predlog sklepa: »Odbor za kulturo bo na podlagi 46. člena Poslovnika Državnega zbora opravil javno predstavitev mnenj o predlogu zakona o spremembah in dopolnitvah Zakona o Radioteleviziji Slovenija.«</font><br>
<font size="4">	Želi besedo predstavnica predlagatelja javne predstavitve mnenj? Beseda je vaša gospa Lidija Divjak Mirnik. Prosim.</font><br>
<br>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Hvala lepa. Lep pozdrav. Spoštovana gospa predsednica, spoštovani gospod minister, spoštovani gospod državni sekretar oziroma svetovalec, kolegice in kolegi, direktor RTV-ja in vsi ostali!</font><br>
<font size="4">	Sedaj popravke zakona o RTV-ju smo v Listi Marjana Šarca vložili že 15. 5. 2020, seveda v dobri meri, da politika vendarle uvidi, da nima kaj iskati v Programskem svetu, ki se ukvarja z programom v RTV. Naša namera je bila iskrena, dobronamerna in je še vedno iskrena in dobronamerna. Prepričani smo, da morata člane Programskega sveta imenovati strokovna javnost in pa civilna družba brez vsakršnihkoli pritiskov drugačnih pritiskov, ki pač defakto danes so. In tudi brez vsakršnihkoli kvazi razpisov, ki tudi vemo kakšni so. </font><br>
<font size="4">	Cilj je enkrat za vselej doseči svobodo medijev, novinarsko neodvisnost in uredniško avtonomijo. To je edini cilj našega predloga. Če povem z drugimi besedami, mediju pravzaprav omogočiti, da ostane medij. To je cilj. In sicer javni medij, ki dela v dobro vseh, ki poroča za vsakega nekaj, verjetno ne vse za vsakogar, ampak sigurno pa nekaj za vsakogar. In to je naš cilj.</font><br>
<font size="4">	Glede na to, da se je po prvi obravnavi v Državnem zboru, ki smo jo imeli, če se spomnite, 18. 6. 2020 izkazalo pravzaprav, da tudi iz vrst koalicije podpirajo ta naš popravek, se pravi, da depolitiziramo Programski svet, se nam je pa kljub temu zdelo pomembno, da bi širšo strokovno javnost povedala kaj pravzaprav javni medij je in kaj pravzaprav želimo. Zato smo tudi 14. 7. 2020 vložili za sklic javne predstavitve mnenj. </font><br>
<font size="4">	Na kaj bi se tukaj osredotočali? Prvič, na to koliko članic oziroma članov naj ima Programski svet RTV-ja, seveda posledično upoštevajoč učinkovitost delovanja takšnega Programskega sveta. </font><br>
<font size="4">	Drugič, katere organizacije naj dobijo pravico imenovati svojega člana oziroma članico? V razpravi se je namreč izkazalo, da so tu naši pogledi nekoliko drugačni kot pogledi koalicije oziroma vsaj ene stranke,</font><br>
<br>
<b><font size="4">3. TRAK: (ES) – 9.10</font></b><br>
<br>
<font size="4">	(nadaljevanje) največje stranke koalicije, zato predlagamo, da se tukaj upoštevajo tudi statusi zavodov, poslanstvo zavodov, tudi temelj delovanja javnega RTV servisa ter da se upošteva avtonomijo RTV-ja, neodvisnost novinarskega in pa uredniškega dela ter zelo pomembno načelo svobode medijev. </font><br>
<font size="4">	Zato smo predlagali to javno predstavitev mnenj in vas glede na vso razpravo, ki je bila v prvi obravnavi vljudno prosim, da jo tudi podprete. Hvala lepa.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala. Želi besedo še kdo od članov odbora? Gospa Jerajeva, beseda je vaša. Prosim. Se opravičujem, dobila sem še eno pooblastilo. Poslanca Bojana Podkrajška nadomešča poslanec Jure Ferjan. Sedaj pa izvolite besedo, gospa Jeraj.</font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Hvala lepa za besedo. Torej, imam eno vprašanje. Kolikor se spomnim, se običajno o sklicu javne predstavitve mnenj dobimo poslanci že gradivo kdaj to bo in o kakšnih vprašanjih bomo razpravljali na javni predstavitvi mnenj. Tega gradiva nimamo. Prosila bi, če to vidimo. Ne vem. Vi ste samo prebrala sklep, da javna predstavitev mnenj bo, ampak kolikor sama vem sklep že vsebuje datum in vprašanja, ki bodo posredovana.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Oprostite, po poslovniku potem predsednik ali predsednica odbora določi datum javne predstavitve mnenj. Potrebno bo dovolj časa in bomo v primeru, da izglasujemo ta sklep seveda omogočili in gradivo in dovolj časa vsem poslanskim skupinam in vsej zainteresirani javnosti, da se do teh zadev opredelijo. </font><br>
<font size="4">	Kolikor vidim Jani Möderndorfer želi besedo. Ne. V redu. </font><br>
<font size="4">	Želi razpravljati še kateri od poslancev članov odbora. Še enkrat gospa Jeraj. Izvolite.</font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Poglejte, tukaj imam primer enega sklica javne predstavitve mnenj in sklep je vseboval vse to, kar sem rekla. Torej, kdaj bo predvidoma, datum in tudi namen kaj želimo s tem doseči oziroma javna predstavitev mnenj naj bi podala odgovore na naslednja vprašanja.</font><br>
<font size="4">	Mislim, da je prav, da o tem razpravljamo in da tudi mi lahko predlagamo kaj bomo spraševali na javni predstavitvi mnenj oziroma vsi tisti, ki smo pač zainteresirani, da pridobimo neka mnenja o predlogu zakona. Sama se ne spomnim, da bi kdaj sprejeli samo sklep, da bo javna predstavitev mnenj, nič pa kdaj in o čem. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Imate popolnoma prav. Gospod Jani Möderndorfer, beseda je vaša. Izvolite.</font><br>
<br>
<font size="4">	</font><b><font size="4">JANI (JANKO) MÖDERNDORFER (PS LMŠ):</font></b><font size="4"> Če se kolegica Alenka Jeraj tega ne spomni, se pa sam zelo dobro spomnim, da je parlamentarna praksa zelo jasna. Praviloma smo v parlamentu vedno kadar smo imeli predstavitev javnih mnenj sprejeli sklep o predstavitvi. Potem pa je šel tak postopek naprej, da je predsednik poslal material ali je to poskrbel predlagatelj, da je poslal predsedniku in je ta poslal poslanskim skupinam, kjer so poslanske skupine lahko tudi dodatno uvrstile svoja vprašanja, tista o katerih je smiselno razpravljati. In nenazadnje se bomo tudi pogovarjali še o tem koga vse povabiti slovensko javnost, če kdo ekstra hoče še eksplicitno, da se določeno stroko pokliče. In potem, ko predsednica dobi od vseh poslanskih skupin odgovore, če jih seveda dobi, zato pa postavi predsednica nek določen rok, ker pa ne moremo čakati v nedogled, kajti v interesu, mislim, vseh poslancev in poslank je, da se opravi javna predstavitev čimprej. Rokov danes postavljati v parlamentarni praksi ne poznam primera razen v dveh primerih, s tem, da lahko povem kontra, da je bilo celo dogovorjeno za določeno javno predstavitev mnenj, pa jo potem sploh ni bilo možno izvesti. Recimo dam primer: Javna razprava o orožju in se je potem prestavljala in tako naprej. Zato poslovnik tega ekstra ne določa. Če ste opazili, smo v zadnjih desetih letih trikrat spreminjali poslovnik in tega nikoli nismo ekstra določili in je bilo to vedno v domeni predsednika. Ko je sklep na odboru sprejet, je to obveza in dolžnost predsednika, da to skliče. In tukaj sploh ni nobene razprave. </font><br>
<font size="4">	Iz tega ne bi delal velike drame. Mislim, da je sklep o javni predstavitvi mnenj zaželjen pravzaprav iz vseh strani in ga tudi podpiramo. </font><br>
<br>
<b><font size="4">4. TRAK (ES) – 9.15</font></b><br>
<br>
<br>
<font size="4">	(nadaljevanje) Verjamem, da predsednica ima interes to čimprej sklicati. Hvala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala. Naj vas spomnim, da 46. člen poslovnika v prvi alineji govori o tem, da za pridobivanje informacij lahko delovno telo opravi javne predstavitve mnenj, na katere povabi strokovnjake in druge osebe, ki bi lahko dale koristne informacije. </font><br>
<font size="4">	V drugi alineji pravi: »Sklic javne predstavitve mnenj z vprašanji, o katerih se želijo pridobiti informacije, se objavi v javnih glasilih.« Vse to zahteva svoj čas. </font><br>
<font size="4">	Tretja alineja pravi: »Delovno telo lahko vabljene na javno predstavitev mnenj zaprosi, da svoja mnenja dajo tudi pisno.« Za vse to bom omogočila potreben čas, da bomo imeli vsi dovolj časa. </font><br>
<font size="4">	47. člen poslovnika pravi v prvi alineji: »Predsednik delovnega telesa sklicuje in vodi seje delovnega telesa ter javne predstavitve mnenj, določa poročevalca za obravnavo posameznih zadev na seji delovnega telesa ter skrbi za pripravo poročil in sklepov delovnega telesa.« V skladu s poslovnikom bom sklicala pravočasno in dala prav vsem poslanskim skupinam in zainteresirani javnosti dovolj časa, da se o tako pomembnem vprašanju opredeli.</font><br>
<font size="4">	Sedaj pa, če želi besedo še kdo od članov odbora? Če ne, dajem besedo… Še enkrat gospa Jeraj.</font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> To izvajanje kolega Möderndorferja, pa tudi vas, gospa predsednica. Tukaj imam več sklepov oziroma enega imam v roki, lahko dobim še kakšnega in tudi vi še katerega in ga lahko pridobite tudi vi. Vedno smo sprejeli na seji sklep, ki je vseboval tudi mnenja, ker to je že predstavljeno, torej vprašanja, ki bodo tema in na koncu je dejansko pozval odbor poslance, da lahko dodatno posredujemo vprašanja, na katera naj se javna predstavitev mnenj osredotoči. Torej, ni mi treba brati poslovnika. Poglejte kaj smo v vseh teh letih doslej počeli. Oblikovala se je neka praksa in predlagam, da se pač te prakse držimo. </font><br>
<font size="4">	Sploh ne razumem tega. Ravno obratno je kot je govoril gospod Möderndorfer. Predlagatelj bi moral biti zainteresiran, da je to čimprej. Vas ne razumem zakaj čimprej ne določimo datum in to čimprej naredimo. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Gospa Jerajeva, strinjam se z vami. Predlagatelj kot kima tam in vidim, je zainteresiran, da se zgodi čimprej in sama vam tudi zagotavljam, da bom datum uskladila čimprej. V redu.</font><br>
<font size="4">	Sedaj pa mislim, da gremo lahko naprej. Torej, če nihče od članov odbora ne želi več razpravljati, zaključujem razpravo in dajem predlog sklepa na glasovanje. Še enkrat ga bom prebrala: »Odbor za kulturo bo na podlagi 46. člena Poslovnika Državnega zbora opravil javno predstavitev mnenj o predlogu zakona o spremembah in dopolnitvah Zakona o Radioteleviziji Slovenija.«</font><br>
<font size="4">	Glasujemo.</font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Mi bi vzeli odmor in predlagali svoj sklep. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Oprostite, dala sem na glasovanje. Imeli ste besedo trikrat ali štirikrat. Dali bomo datum čimprej je možen. </font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Pred glasovanjem nam morate dovoliti odmor, gospa predsedujoča. Kakšna procedura? Pred glasovanjem je vedno lahko odmor. Preberite si poslovnik. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Kaj predlaga predlagatelj?</font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Želimo petnajst minut odmora, zato da se bomo pogovorili kako bomo glasovali.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> V redu. Dobite petnajst minut odmora. Hvala. Dobimo se 9.33 minut. </font><br>
<font size="4">	</font><br>
<font size="4">	(Seja je bila prekinjena ob 9.19 uri in se je nadaljevala ob 9.33.)</font><br>
<br>
<b><font size="4">5. TRAK: (ES) – 9.33</font></b><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Spoštovane kolegice in kolegi, nadaljujem s prekinjeno sejo. Rekli smo, da nadaljujemo ob 9.33 uri in da se bodo lahko vsi poslanci vrnili naj najprej povem, da sem dobila še dve pooblastili. Poslanca Matjaža Nemca bo nadomeščal Marko Koprivc in poslanca Zmaga Jelinčiča Plemenitega Jani Ivanuša.</font><br>
<font size="4">	Sedaj smo pri glasovanju. Ne bi rada, da se na kolegiju dviga prah. Nismo sklepčni in moramo počakati poslance SDS, da se vrnejo. Smo sklepčni.</font><br>
<font size="4">	Prišli smo do glasovanja. Poznate sklep, ki sem ga prebrala že dvakrat. Želi kdo obrazložiti svoj glas? Gospa Lidija Divjak Mirnik, prosim.</font><br>
<br>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Hvala lepa za besedo, spoštovana predsednica. V Listi Marjana Šarca in tudi sama bomo glasovali za. Zakaj? Zato ker želimo, da se demokratični postopek razprave z najširšo možno strokovno javnostjo izpelje. Hiteti z zelo pomembno temo vsekakor ni na mestu, ker namreč medijska svoboda in pa novinarska neodvisnost sta, vsaj kar se mene tiče, sveta postulata, ki morata veljati v 21. stoletju tudi v Sloveniji. Torej, neodvisni, uravnoteženi in pa pluralni mediji so steber vsake demokratične družbe, zato si želim, da tudi koalicijski poslanci podprejo predlog javne razprave mnenj, kjer bomo </font><br>
<br>
<b><font size="4">6. TRAK: (ES) – 9.35</font></b><br>
<br>
<font size="4">	(nadaljevanje) zadevo na široko odprli, kjer bomo stvari predebatirali s tistimi, ki to tudi dovolj strokovno poznajo in kjer bomo lahko prišli definitivno do najboljših možnih zaključkov, ki so. </font><br>
<font size="4">	Hvala lepa. Glasovala bom za. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Želi še kdo besedo? Jani Möderndorfer, prosim, obrazložitev glasu.</font><br>
<br>
<font size="4">	</font><b><font size="4">JANI (JANKO) MÖDERNDORFER (PS LMŠ):</font></b><font size="4"> Ta sklep bom podprl zaradi tega, ker je več kot jasno, da o tako pomembnih stvareh kot je medijska krajina in pa predvsem kar se tiče RTV-ja in se seveda predloga, da gre za spremembo Programskega sveta, načina kako pridemo do njega, tako pomembno vprašanje, da je prav, da o tem povedo predvsem najprej tisti, ki tam delajo oziroma ki se s tem tudi strokovno ukvarjajo, nenazadnje tudi zainteresirana strokovna javnost kot celota in nenazadnje tudi zainteresirana javnost. Namreč pomembno je predvsem zato, ker govorimo o javnem mediju. </font><br>
<font size="4">	Kar se tiče javne predstavitve mnenj pa naj povem naslednje. Po izglasovanem sklepu bo tako ali tako predsednica Odbora za kulturo morala pozvati vse poslanske skupine, da tudi odpre razpravo o vprašanjih katera naj bi se postavljala in odpirala na javni predstavitvi mnenj in s tem bodo zagotovljeni vsi pogoji, ki smo jih imeli v skladu z parlamentarno prakso pri takoimenovanem sklicevanju javnih predstavitev mnenj. Zato bom takšen sklep sprejel in s tem tudi verjamem, da spoštujemo tako poslovnik in nenazadnje tudi kot dobro prakso, zato ne vidim nobene bojazni in strahu, kajti nenazadnje je to tudi v interesu predlagatelja. Predlagatelji pa smo mi, ne koalicija. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Obrazložitev glasu Marko Koprivc. Prosim.</font><br>
<br>
<font size="4">	</font><b><font size="4">MAG. MARKO KORPIVC (PS SD):</font></b><font size="4"> Hvala lepa, predsednica, za besedo. Sklep bom vsekakor podprl. Gre za tako pomembno zadevo, da je prav, da o tem spregovori tudi širša javnost, predvsem pa stroka. Mislim pa, da je cilj jasen. Želimo skratka zmanjšati vpliv politike v javni RTV. Kako točno to speljati oziroma kakšna naj bi bila najboljša sestava sveta, pa je prav, da povedo strokovnjaki. Zato je vsekakor prav, da se javna razprava spelje. Vsekakor pa verjamem, da boste, spoštovana predsednica, našli tak datum, ki bo primeren, ki bo čimprej. Mislim, da je vsem v interesu, da se ta razprava opravi čimprej. Moramo seveda računati na objektivne okoliščine. Smo sredi zdravstvene krize, imamo številne odbore v naslednjih dneh, tako da je treba najti nek primeren termin, ki je sprejemljiv za vse in verjamem, da bo to v kratkem. Tako da sklep absolutno podpiram. Hvala lepa.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala. Obrazložitev glasu, gospa Alenka Jeraj. Prosim.</font><br>
<br>
<font size="4">	</font><b><font size="4">ALENKA JERAJ (PS SDS):</font></b><font size="4"> Hvala za besedo. Torej sama in naša poslanska skupina v večinskem delu bomo javno predstavitev mnenj podprli, ker se strinjamo, da je treba o stvareh razpravljati in priti do nekih zaključkov. Pričakujemo pa, glede na to, da ni nikjer nobenega datuma, da se bo to dejansko zgodilo v doglednem času. Predlagamo nekje do 2. 10. 2020. To je več kot tri tedne. Mislim, da je dovolj časa, da do tega termina torej opravimo javno predstavitev mnenj. </font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa za vaš predlog. Gospod Bandelli, beseda je vaša.</font><br>
<br>
<font size="4">	</font><b><font size="4">MARKO BANDELLI (PS SAB):</font></b><font size="4"> Hvala, predsednica. Tudi v Poslanski skupini SAB bomo ta sklep absolutno podprli. Želimo javno predstavitev strokovnjakov in stroke, ker mislim, da je dosti bolj pomembna kot politična volja in želja kaj in kdo nastopa v Programskem svetu. </font><br>
<font size="4">	Mi smo bili že od vsega začetka zato, da sploh politike ne bi bilo v Programskem svetu. Potem smo pa želeli tudi enakopravnost, da bi vsak imel en glas, ampak bomo videli kako se bo nadaljevalo. V glavnem stranka SAB bo sklep podprla, ker želimo javno predstavitev mnenj. Hvala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala. Gospod Rajić, beseda je vaša.</font><br>
<br>
<font size="4">	</font><b><font size="4">MAG. BRANISLAV RAJIĆ (PS SMC):</font></b><font size="4"> Hvala lepa, gospa predsednica. Tudi mi v SMC se strinjamo s tem, da je predstavitev oziroma da so mnenja zelo pomembna, da je stroka tista, ki naj bi povedala kako in kaj je prav. Pričakujemo pa, da se to zgodi v nekem doglednem času, zato ker vsak dan, ko ta hiša dela je dan, ko se lahko opravi ta predstavitev in neka natolcevanja glede na okoliščine in to, bi bila samo izgovor. Ostaja na vas, da se vam položi na dušo, da vendarle najdete čas za to čimprej.</font><br>
<br>
<b><font size="4">7. TRAK: (ES) – 9.40</font></b><br>
<br>
<font size="4">	(nadaljevanje) Menim, da vsi strokovnjaki, ki želijo izreči svoje mnenje o tem, ne rabijo na novo pisati doktorat o tem in da bodo v kratkem pripravljeni, da izrečejo to kar mislijo in zakaj jih potrebujemo kot, na nek način, svetovalce te hiše. </font><br>
<font size="4">	Podpiram to idejo, da se zgodi tudi čimprej. Hvala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala. Vzeto na znanje. Primož Siter, prosim.</font><br>
<br>
<font size="4">	</font><b><font size="4">PRIMOŽ SITER (PS Levica):</font></b><font size="4"> Hvala lepa. Tudi sam bom ta sklep podprl, predvsem iz dveh razlogov. </font><br>
<font size="4">	Prvi je, da to je v skladu s siceršnjo parlamentarno prakso. Tovrstni ukrepi, zakoni se sprejemajo ob soglasju širše zainteresirane strokovne javnosti in ne vidim razloga zakaj bi v tem primeru kršili ali pa šli mimo siceršnje prakse in poslovnika.</font><br>
<font size="4">	Druga stvar pa je, da so mediji zelo specifična branža, zelo strokovna branža, ki terja eno konkretno mero strokovnega vpogleda. In javna razprava kot institut je namenjen ravno temu. Strokovnjakom, da podajo svoje mnenje. Vsej zainteresirani javnosti, da poda svoje mnenje. Da se zagotovi nepolitiziranje tega javnega servisa. Treba je poudariti tudi to, da Radiotelevizija Slovenije ni kar en medij v množici medijev, ampak je poglavitni medijski gabarit v celotni državni strukturi. </font><br>
<font size="4">	Tako kot rečeno, sam si želim, da vse kar se zgodi v Državnem zboru preide na raven javne razprave in tudi tako pomembna tematika kot jo obravnava predlog, ki ga imamo na mizi, prav tako. Hvala lepa.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ: </font></b><font size="4">Hvala. Obrazložitev glasu gospa Škrinjar. Izvolite.</font><br>
<br>
<font size="4">	</font><b><font size="4">MOJCA ŠKRINJAR (PS SDS):</font></b><font size="4"> Hvala lepa. Sama podpiram to, da se opravi javna razprava o pomembnih vprašanjih. Tema je zanimiva za vse državljane. Spremljam razpravo o mnenjih ljudi o javni RTV in je vroča, zato podpiram to predstavitev mnenj. Bi jo pa z veseljem podprla z glasom za, če bi bil zraven vsaj nek okviren rok, da bo ta javna razprava opravljena do takrat in takrat. Ker tega ni, se bom pri glasovanju vzdržala.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Poslanec Jurij Lep, beseda je vaša za obrazložitev.</font><br>
<br>
<font size="4">	</font><b><font size="4">JURIJ LEP (PS DeSUS):</font></b><font size="4"> Hvala za besedo, gospa predsednica. Tudi v Poslanski skupini DeSUS bomo javno predstavitev mnenj seveda podprli. Kot veste smo bili tudi, ker vemo, da je sedaj zgodba v Sloveniji pač takšna, da je zakon o Radioteleviziji bolj široka zadeva in tudi smo že takrat v DeSUS-u predlagali predstavitev javnih mnenj na tisti zakon, ki je bil v obdelavi. Vem, da se ta dva zakona dopolnjujeta ali pa drug drugega pogojujeta, zato smo zelo veseli, da bo javna predstavitev mnenj in kdaj bo ta javna predstavitev mnenj, pač apeliram na predsednico, da glede na svoje zmožnosti to opravi čimprej. Zakonodaja takšna ali drugačna bo morala biti obdelana. Sprejeta ali nesprejeta pa je druga stvar. Tako da v DeSUS-u podpiramo predstavitev mnenj.</font><br>
<br>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Še kakšna obrazložitev glasu? (Ne).</font><br>
<font size="4">	Dajem na glasovanje predlog sklepa.</font><br>
<font size="4">	Začenjam glasovanje. Glasovanje poteka. Zaključujem glasovanje.</font><br>
<font size="4">	Kdo je za? (17 članov.) Je kdo proti? (Nihče.)</font><br>
<font size="4">	Ugotavljam, da je sklep sprejet.</font><br>
<font size="4">	Zaključujem to točko dnevnega reda.</font><br>
<br>
<font size="4">	Prehajamo na </font><b><font size="4">2. TOČKO DNEVNEGA REDA – RAZNO.</font></b><font size="4"> Želi kdo od poslancev razpravljati o točki razno? (Ne.)</font><br>
<font size="4">	Če ne najlepša hvala vsem. Zaključujem 9. redno sejo Odbora za kulturo in vas vse prav lepo pozdravljam. </font><br>
<br>
<b><font size="4">Seja je bila končana 9. septembra 2020 ob 9.45.</font></b>