<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA ZADEVE EVROPSKE UNIJE</font></b><br>
<b><font size="4">58. seja</font></b><br>
<br>
<b><font size="4">(25. oktober 2019)</font></b></p></div><br>
<b><font size="4">Sejo je vodil Igor Peček, predsednik odbora.</font></b><br>
<b><font size="4">Seja se je začela ob 9.01 uri.</font></b><br>
<br>
<b><font size="4">1. TRAK: (ES)</font></b><br>
<br>
<b><font size="4">	PREDSEDNIK IGOR PEČEK: </font></b><font size="4">Spoštovane kolegice, spoštovani kolegi!</font><br>
<font size="4">	Začenjam 58. sejo Odbora za zadeve Evropske unije. Obveščam vas, da se gospod Zmago Jelinčič Plemeniti seje ne more udeležiti zaradi službenih obveznosti. Na seji pa kot nadomestni člani odbora s pooblastili sodelujejo: gospod Vojko Starović, ki nadomešča poslanca gospoda mag. Andreja Rajha s Poslanske skupine SAB.</font><br>
<font size="4">	Obveščam vas, da so na sejo povabljeni poslanci Evropskega parlamenta iz Republike Slovenije ter predstavniki Vlade in Državnega sveta. Vse navzoče prav lepo pozdravljam.</font><br>
<font size="4">	Prehajam na določitev dnevnega reda odbora. S sklicem seje ste prejeli dnevni red seje odbora. Ker v poslovniškem roku nisem prejel predlogov za njegovo spremembo, je določen takšen dnevni red seje, kot ste ga prejeli s sklicem. </font><br>
<br>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPREMEMBI UREDBE EU 2019/501 IN UREDBE EU 2019/502 GLEDE OBDOBIJ NJUNE UPORABE. </font></b><font size="4">Gradivo smo prejeli od Vlade 10. 10. 2019 na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je danes. </font><br>
<font size="4">	Gradivo je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za infrastrukturo kot matičnemu delovnemu telesu. Slednji ga je obravnaval na 20. nujni seji, dne 18. 10. 2019 in sprejel mnenje, ki smo ga prejeli. </font><br>
<font size="4">	Prosim gospoda mag. Bojana Kumerja, državnega sekretarja na Ministrstvu za infrastrukturo, da nam predstavi predlog uredbe in zlasti predlog stališča Republike Slovenije.</font><br>
<font size="4">	Izvolite.</font><br>
<br>
<font size="4">	</font><b><font size="4">MAG. BOJAN KUMER:</font></b><font size="4"> Hvala lepa, predsednik. Dobro jutro, spoštovane članice in člani odbora! Dovolite, da na kratko predstavim stališče Vlade glede te točke.</font><br>
<font size="4">	Združeno kraljestvo je 29. 3. 2017 na podlagi člena 50 pogodbe o Evropski uniji predložilo uradno obvestilo o nameri o izstopu iz unije. Zaradi morebitnega izstopa Združenega kraljestva iz unije brez sporazuma in za zagotovitev mobilnosti prebivalstva in osnovne povezljivosti tako v zračnem kot v cestnem prometu, je unija sprejela dve uredbi, in sicer uredbo 2019/501, ki zagotavlja osnovno cestno povezljivost in uredbo 2019/502, ki zagotavlja osnovno letalsko povezljivost. </font><br>
<font size="4">	V skladu z načeli, na katerih temeljijo ukrepi za nepredvidljive razmere, je področje uporabe obeh uredb omejeno. Uporabljali pa naj bi se le v primeru omejenega časovnega obdobja. Glede na prvotni datum izstopa in tudi zaradi možnih ureditev za osnovno povezljivost v večstranskem sistemu kvot evropske konference ministrov za promet se obe uredbi uporabljata do 31. 12. 2019. </font><br>
<font size="4">	Ker Združeno kraljestvo skladno s prvotnim napovedanim datumom izstopa le-tega ponovno ni izpeljalo, je potrebno znova urediti omejeno časovno veljavnost navedenih uredb. Potrebno je namreč zagotoviti, da že sprejeti uredbi za nepredvidljive razmere kljub preložitvi datuma izstopa Združenega kraljestva iz unije v celoti dosegata svoje prvotno opredeljene cilje kolikor so povezani z njunim obdobjem uporabe. </font><br>
<font size="4">	Zaradi preprečevanja večje gospodarske škode v gospodarstvu in mobilnosti prebivalstva tako v Sloveniji kot v preostalih članicah Evropske unije zaradi možnega izstopa Združenega kraljestva iz EU brez dogovora, predlagam, da Republika Slovenija predlagano </font><div align="center"><b><font size="4">	</font></b></div><b><font size="4">2. TRAK: (ES) – 9.05 </font></b><br>
<br>
<b><font size="4">	</font></b><font size="4">(nadaljevanje) stališče podpre.</font><br>
<font size="4">	Hvala.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, mag. Kumer.</font><br>
<font size="4">	Sedaj pa odpiram razpravo kolegic in kolegov. Želi kdo besedo? (Da.)</font><br>
<font size="4">	Gospod dr. Trček, izvolite.</font><br>
<br>
<font size="4">	</font><b><font size="4">DR. FRANC TRČEK (PS Levica):</font></b><font size="4"> Hvala za besedo. Lep pozdrav vsem skupaj.</font><br>
<font size="4">	Ne bom parlamentiral o tej zadevi, o kateri smo se že pogovarjali. Danes zjutraj sem razmišljal o vseh teh zgodbah okoli BREXITA. Mi imamo na tem odboru še kaj drugega za početi. Predsedujoči, osebno mislim, da bi mi potrebovali pododbor za BREXIT, kjer bi bilo enih pet poslancev, ki se s tem ukvarjajo, ki jih to zanima, da dejansko tudi sprostimo Odbor za zadeve EU, da se ukvarjamo z drugimi zadevami. Ta praksa pododborov je prisotna v nekih drugih parlamentih v večjem številu. Mi imamo pododbor za romsko problematiko. Na Odboru za zdravstvo bomo ustanovili pododbor za problematiko ukvarjanja s perečim problemom rakavih bolnikov. Zdi se mi, da bi bilo potrebno tudi na Odboru za zadeve EU ustanoviti pododbor za problematiko BREXITA, ker ta saga se bo vlekla še kar nekaj časa in na ta način tudi sproščamo delovanje Odbora za zadeve EU, ki bi rad, da gre v smeri kot se to gredo v Avstriji, kot se gredo v Estoniji, kot se gredo v Romuniji, Franciji in še kje, da se dosti bolj resno ukvarjamo z drugo problematiko, zlasti tisto, ki še kako preči neko družbo in državo, ki je tričetrt dejansko v srčiki utemeljena na izvoznem gospodarstvu. Toliko na kratko. Bom razmislil, mogoče bom celo formalno predlagal ustanovitev tega pododbora in upam, da bo v nekih drugih političnih skupinah toliko zrelosti, da se nas nabere vsaj pet.</font><br>
<font size="4">	Hvala za besedo.</font><br>
<br>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, dr. Trček.</font><br>
<font size="4">	Želi še kdo razpravljati? (Ne.) Ob tem pa dovolite meni eno mnenje. Se strinjam. Zadeva z BREXITOM res postaja saga. Praktično se z dneva v dan zadeve spreminjajo. Lahko ta vaš predlog, glede na to, da ste rekli, da boste tudi sam še razmislil, tudi uvrstimo na eno izmed naslednjih sej kot točko. Se pravi s predlogom ustanovitve pododbora ali pa kot točko Razno in da odpremo razpravo na to temo. </font><br>
<font size="4">	S tem končujem razpravo k 1. točki dnevnega reda. Na glasovanje dajem predlog stališča k tej točki dnevnega reda, ki se glasi: »Republika Slovenija podpira namen in cilje predloga uredbe Evropskega parlamenta in sveta o spremembi uredbe EU 2019/501 in uredbe EU 2019/502 glede obdobij njune uporabe.« Glasujemo.</font><br>
<font size="4">	Kdo je za? (9 članov.) Kdo je proti? (Nihče.)</font><br>
<font size="4">	Ugotavljam, da je stališče sprejeto.</font><br>
<font size="4">	S tem končujem 1. točko dnevnega reda.</font><br>
<br>
<font size="4">	Prehajamo na </font><b><font size="4">2. TOČKO DNEVNEGA REDA – DOLOČITEV DELEGACIJE ODBORA ZA 62. PLENARNO ZASEDANJE KONFERENCE ODBOROV PARLAMENTA EVROPSKE UNIJE ZA EVROPSKE ZADEVE KOZAK</font></b><font size="4">, ki bo v Helsinkih 1., 2. in 3. 12. 2019. </font><br>
<font size="4">	Kot rečeno od 1. do 3. 12. 2019 bo v Helsinkih potekalo 62. plenarno zasedanje Konference odborov parlamenta Evropske unije za evropske zadeve KOZAK. Gradivo, ki je objavljeno na spletnih straneh Državnega zbora, sestavljajo: vabilo in dnevni red zasedanja. Delegacijo našega odbora sestavljajo štirje člani. Pri sestavi delegacije je potrebno upoštevati 10. člen Pravilnika o mednarodni dejavnosti Državnega zbora, ki določa ustrezno zastopanost poslanskih skupin koalicije in opozicije v Državnem zboru. </font><br>
<font size="4">	V skladu z dosedanjo prakso predlagam, da v delegaciji sodelujeta dva člana iz vrst koalicije in dva člana iz vrst opozicije. </font><br>
<br>
<b><font size="4">3. TRAK: (ES) – 9.10</font></b><br>
<br>
<font size="4">	(nadaljevanje) Kot predsednik odbora bom delegacijo vodil sam. Interes za udeležbo pa so javili podpredsednik odbora gospod Zmago Jelinčič Plemeniti s Poslanske skupine SNS, dr. Franc Trček s Poslanske skupine Levica, član odbora in gospod Gregor Židan s Poslanske skupine SMC, član odbora. Se s takšno sestavo strinjate? (Da.) Hvala.</font><br>
<font size="4">	Na podlagi tega ugotavljam, da je Odbor za zadeve Evropske unije določil delegacijo 62. plenarnega zasedanja Konference odborov parlamenta Evropske unije za evropske zadeve KOZAK, ki bo v Helsinkih od 1. do 3. 12. 2019 v sestavi: Igor Peček, predsednik, Zmago Jelinčič Plemeniti, podpredsednik, Gregor Židan, član in dr. Franc Trček, član odbora.</font><br>
<font size="4">	S tem končujem 2. točko dnevnega reda in 58. sejo Odbora za zadeve Evropske unije.</font><br>
<font size="4">	Hvala lepa in želim vam lep dan.</font><br>
<br>
<b><font size="4">Seja se je končala 25. oktobra 2019 ob 9.12.</font></b>