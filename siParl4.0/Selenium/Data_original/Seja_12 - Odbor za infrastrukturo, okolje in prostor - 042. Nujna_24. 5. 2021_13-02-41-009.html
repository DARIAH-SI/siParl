<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br>
<b><font size="4">42. nujna seja</font></b></p></div><div align="center"><b><font size="4">(24. maj 2021)</font></b></div><br>
<br>
<b><font size="4">Sejo je vodil Bojan Podkrajšek, predsednik odbora. </font></b><br>
<b><font size="4">Seja se je začela ob 15.01.</font></b><br>
<br>
<b><font size="4">1. TRAK: (IP)</font></b><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Spoštovani kolegice, cenjeni kolegi, vsi vabljeni gostje, pričenjam 42. nujno sejo Odbora za infrastrukturo, okolje in prostor, in vse prisotne prav lepo pozdravljam! </font><br>
<font size="4">Obveščam vas, da opravičenih za današnjo sejo ni, s pooblastilom pa sodeluje kolegica Monika Gregorčič, ki nadomešča Gregorja Periča iz Poslanske skupine SMC. </font><br>
<font size="4">Prehajamo na odločitev dnevnega reda odbora. S sklicem seje ste prejeli naslednji dnevni red: točka 1: Obravnava zahteve za razpis zakonodajnega referenduma o Zakonu o spremembah in dopolnitvah Zakona o vodah. </font><br>
<font size="4">Ker do pričetka seje nisem prejel nobenega predloga za spremembo dnevnega reda, je ta določen, kot ste ga prejeli s sklicem seje. </font><br>
<br>
<font size="4">Prehajamo torej na </font><b><font size="4">1. - in edino - TOČKO DNEVNEGA REDA: OBRAVNAVA ZAHTEVE ZA RAZPIS ZAKONODAJNEGA REFERENDUMA O ZAKONU O SPREMEMBAH IN DOPOLNITVAH ZAKONA O VODAH. </font></b><br>
<font size="4">Kot gradivo za to točko ste prejeli: zahtevo več kot 40 tisoč volivk in volivcev z dne 19. 5. 2021, delovno gradivo predloga odloka z dne 20. 5. 2021 in mnenje Zakonodajno-pravne službe z dne 21. 5. 2021. </font><br>
<font size="4">Na sejo so bili k obravnavi te točke povabljeni: Aljoša Petek, predstavnik vlagateljev zahteve za razpis zakonodajnega referenduma, Ministrstvo za okolje in prostor, Zakonodajno-pravno služba ter Dušan Vučko, direktor državne volilne komisije. </font><br>
<font size="4">Uvodno pojasnilo. Državni zbor je na 67. izredni seji dne 30. marca 2021 sprejel Zakon o dopolnitvah Zakona o vodah. Z dne 19. 5. 2021 je več kot 40 tisoč volivk in volivcev na podlagi 90. člena Ustave Republike Slovenija, 12. člena v povezavi s 1. odstavkom 12.a člena Zakona o referendumu in ljudski iniciativi ter 185. členom Poslovnika Državnega zbora vložila zahtevo za razpis zakonodajnega referenduma o navedenem zakonu. V tej zadevi predlagano referendumsko vprašanje se glasi: Ali ste za to, da se uveljavi Zakon o spremembah in dopolnitvah Zakona o vodah, ki ga je sprejel Državni zbor na seji dne 30. marca 2021? V skladu z Ustavo in zakonom o referendumu in o ljudski iniciativi mora Državni zbor v primeru vložene zahteve razpisati referendum v sedmih dneh od vložitve take zahteve. </font><br>
<font size="4">Današnja naloga odbora v okviru obravnave zakona zahteve več kot 40 tisoč volivk in volivcev je, da vas v skladu z določbo 169.a člena in 171. člena Poslovnika Državnega zbora sprejme predlog odloka o razpisu zakonodajnega referenduma o zakonu, ki ga je obravnaval tudi </font><br>
<br>
<b><font size="4">2. TRAK: (IP) – 15.05</font></b><br>
<br>
<b><font size="4">	</font></b><font size="4">(nadaljevanje) kot matično delovno telo. Tega posreduje v sprejetje Državnemu zboru. Predlog odloka za datum razpisa referenduma predvideva 31. maj 2021, referendum pa 4. julij 2021. Datum dneva razpisa referenduma v 3. delu odloka je torej 31. maj 2021 in datum glasovanja na referendumu v 4. delu odloka je 4. julij 2021. V skladu s 33. členom Zakona o referendumu in ljudski iniciativi od dneva razpisa do dneva glasovanja ne sme preteči manj kakor 30 dni in ne več kot eno leto. Leto dni. Določitev dneva glasovanja, do katerega poteče več kot 45 dni, in od dneva razpisa referenduma sprejme Državni zbor z dvotretjinsko večino navzočih poslancev. Glede na navedeno, mora v takem primeru tudi delovno telo datumu v razdelku tretje in četrte določitev dneva glasovanja, do katerega poteče več kot 65 dni od dneva razpisa referenduma, sprejeti z dvotretjinsko večino vseh navzočih poslancev. </font><br>
<font size="4">	Pričenjam drugo obravnavo zahteve več kot 40 tisoč volivk in volivcev za razpis zakonodajnega referenduma. </font><br>
<font size="4">Želi besedo predstavnik vlagateljev zahteve za razpis zakonodajnega referenduma? Gospod Miha Stegel in gospa Alenka Kreč Bricelj? (Da.)</font><br>
<font size="4">Izvolite. </font><br>
<br>
<b><font size="4">MIHA STEGEL: </font></b><font size="4">Pozdravljeni, hvala za besedo. </font><br>
<font size="4">Zakon o vodah je ključni zakon za varovanje voda in virov pitne vode. Tukaj smo zato, ker je predlagan zakon slab, nestrokoven in ni bil korektno obravnavan. Predlagatelji ste preslišali strokovnjake, okoljevarstvenike, varuha človekovih pravic in še marsikoga drugega. Bistvenih sprememb se ne sprejema po skrajšanem postopku. Kako vestno je bila novela zakona pripravljena, najbolj nazorno pokaže predlog, predlog, s katerim so predlagatelji dodali možnost izjeme za odlagališča nevarnih odpadkov na vodovarstvenem območju. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Gospod Stegel, današnja seja je namenjena zgolj, da govorimo o datumu referenduma, zato to prosim vse poslanke in poslance in prosim tudi vas. </font><br>
<br>
<b><font size="4">MIHA STEGEL: </font></b><font size="4">Pardon, se opravičujem. </font><br>
<font size="4">Torej, pobudniki smo ves čas kljub … / zvonjenje telefona/ Torej, pobudniki referenduma smo kljub temu, da referendumska zakonodaja ni naklonjena pobudnikom referenduma, kljub temu da so bili v tem času prazniki, kljub temu da smo bili v času pandemije, kljub temu da so na uradnih enotah bili skrajšani delovni časi ali pa so celo bile neoperativne, uspeli evidentirati čez 62 tisoč glasov, in to v času, ki nam omogoča, da lahko nadaljujemo z dejansko javno razpravo, ki sem jo prej hotel obrazložiti, da je nikoli ni bilo. </font><br>
<font size="4">Ta javna razprava je nujno potrebna, saj je v bistvu bila zadeva popolnoma izključena, zato je pomembno, da s to javno obravnavo nadaljujemo brez nekega daljšega premora. Tako da predlagani 4. julij je nekako sprejemljiv, ampak to je le ena od slabih možnosti, ki so nam bile dane. Na žalost pa smo priča, kljub vsem trudom, da smo nagovarjali vse vas poslance, različne politične opcije, prav vse, Državni svet, smo priča poskusom diskreditacije. In to moram kljub vsemu pač povedati, ker to je bistveno tudi glede samega referenduma. Namesto da se osredotočimo na argumente, se pojavljajo v medijih, da je to stvar levice, desnice. Kot vernemu človeku je to žaljivo, zato ker okolje je ena od mojih vrednot. In tudi za pitno vodo, to je skrb za moje otroke in za soljudi je to nekaj najbolj sočutnega, kar lahko naredim. </font><br>
<font size="4">Tako da se mi zdijo razni manevri, ki so bili v preteklosti, </font><br>
<br>
<b><font size="4">3. TRAK: (IP) – 15.10</font></b><br>
<br>
<b><font size="4">	</font></b><font size="4">(nadaljevanje) od časa do oviranja zbiranja podpisov, nesprejemljivi. In žal se obnašajo nekateri, kakor da je referendum nek ekstremizem. Referendum ne pomeni nobenega ekstremizma, ampak razumsko varovalko širše javnosti, ki je žal nekateri predlagatelji niso uspeli zagotoviti. Razlog, zakaj predlagateljem ljudje ne verjamejo, je zato, ker dovolijo podjetjem, kot je Salonit, Anhovo, da kljub kršenju zakona vseeno dobijo podaljšano vodno dovoljenje. Dokler se ne bodo spremenilo in ukrepalo glede teh podjetij, si težko predstavljam, da bodo ljudje verjeli varovalkam, ki jih obljublja Ministrstvo za okolje in prostor. In sam minister Vizjak. </font><br>
<font size="4">	Zato menimo, da je treba s to javno obravnavo čim prej nadaljevati z argumenti, ne pa s politiziranjem.</font><br>
<font size="4">Rad bi zadevo pa govor predal še gospe Alenki Kreč Bricelj. </font><br>
<br>
<font size="4">	</font><b><font size="4">PREDSEDNIK BOJAN PODKRAJŠEK: </font></b><font size="4">Hvala. Še …</font><br>
<br>
<font size="4">	</font><b><font size="4">ALENKA KREČ BRICELJ: </font></b><font size="4">Alenka Kreč Bricelj. </font><br>
<font size="4">Skratka, kot koordinatorka prostovoljcev gibanja za pitno vodo lahko rečem, da smo s tem datumom nekako zadovoljni, saj je najboljši med slabimi. In lahko rečem to, da se bo široka koalicija nevladnih organizacij, civilne družbe, posameznikov, ki jim ni vseeno in prihajajo iz najrazličnejših okolij, zavzela in tukaj res šla v široko pobudo, zato da ta referendum uspe. Ne glede na to, kateri datum bo, verjamem, da lahko zberemo kvorum, 340 tisoč volivcev, da pride na referendum in da se zavzame za to vrednoto, ki nam je vsem skupna, to pa je čista narava in čista pitna voda. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam. </font><br>
<font size="4">Želi besedo predstavnica Zakonodajno-pravne službe? Se opravičujem, želi besedo predstavnica Ministrstva za okolje, državna sekretarka dr. Metka Gorišek? (Da.)</font><br>
<font size="4">Izvolite. </font><br>
<br>
<b><font size="4">DR. METKA GORIŠEK: </font></b><font size="4">Hvala za besedo. </font><br>
<font size="4">Jaz ne bi odpirala debate, bi samo podala, da pač Ministrstvo za okolje in prostor, kar se tiče samega datuma in pa vse ostale javne razprave, pač je bila skrajšana, ampak glede datuma pa tega pa soglašamo, ker pač tudi ni v končni fazi v naši presoji. </font><br>
<font size="4">Hvala lepa. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam. </font><br>
<font size="4">Želi besedo predstavnica Zakonodajno-pravne službe, gospa Katarina Kralj? (Da.)</font><br>
<font size="4">Izvolite. </font><br>
<br>
<b><font size="4">KATARINA KRALJ: </font></b><font size="4">Hvala za besedo, gospod predsednik. </font><br>
<font size="4">Zakonodajno-pravna služba je pripravila pisno mnenje k vloženi zahtevi za razpis zakonodajnega referenduma. V mnenju ugotavljamo, da je zahteva vložena s strani upravičenega predlagatelja, da je pravočasna, da so zahtevi priloženi podpisi najmanj 40 tisoč volivcev na predpisanih obrazcih in da je referendumsko vprašanje oblikovano v skladu z Zakonom o referendumu in ljudski iniciativi, zato ugotavljamo, da je zahteva vložena v skladu z zakonom. </font><br>
<font size="4">Hvala. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">Želi besedo direktor Državne volilne komisije, gospod Dušan Vučko? (Da.)</font><br>
<font size="4">Izvolite. </font><br>
<br>
<b><font size="4">DUŠAN VUČKO: </font></b><font size="4">Predsedujoči, hvala za besedo. </font><br>
<font size="4">V tem trenutku ne, če pa bo mogoče v razpravi kaj, za kakšno vprašanje. Državna volilna komisija, kot vedno, bo spoštovala odlok, ki ga bo sprejel Državni zbor in seveda izvedla referendum skupaj z drugimi volilnimi organi. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">Prehajamo na razpravo in glasovanje o posameznih delih predloženega odloga, kot je naveden v delovnem gradivu. Predlagam, da razpravljamo o celotnem besedilu odloka in o morebitnih vloženih amandmajih. To je o vseh njegovih delih skupaj. Po končani razpravi in glasovanju o morebitnih amandmajih pa tudi glasujemo o vseh delih predloga zakona skupaj. Predloga skupaj. Kdo temu nasprotuje? Ugotavljam, da ne. </font><br>
<font size="4">Odpiram razpravo o zahtevi oziroma o delovnem besedilu predloga odloka in vas prosim, da razpravljamo le o datumih, ki so v odloku, in ne o vsebini, saj ta ni predvidena razprava. </font><br>
<font size="4">Mag. Dejan Židan, izvolite. </font><br>
<br>
<b><font size="4">MAG. DEJAN ŽIDAN (PS SD): </font></b><font size="4">Hvala, gospod predsednik, spoštovane poslanke, </font><br>
<br>
<b><font size="4">4. TRAK: (IP) – 15.15</font></b><br>
<br>
<b><font size="4">	</font></b><font size="4">(nadaljevanje) spoštovani poslanci, spoštovana predstavnica Vlade, predstavniki civilne iniciative in ostali prisotni, lepo pozdravljeni. </font><br>
<font size="4">	Sam se v celoti zavedam tega, kar ste povedali, gospod predsednik. Danes ne smemo razpravljati o vsebini in tega se bom tudi držal. Lahko samo povem, da podpiram in bom glasoval za, hkrati pa se obema predstavnikoma civilne iniciative v resnici iskreno zahvaljujem. Tudi zaradi vas bomo naredili en pomemben korak naprej. </font><br>
<font size="4">	Hvala. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">	Mag. Andrej Rajh. </font><br>
<br>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Lep pozdrav vsem skupaj tudi v mojem imenu!</font><br>
<font size="4">Spoštovana državna sekretarka, vabljeni predstavniki civilne iniciative, kolegice poslanke in poslanci. </font><br>
<font size="4">	Res je, civilna iniciativa je izpolnila zakonske pogoje. Zbrala je 43 tisoč, več kot 43 tisoč overjenih podpisov, zato da je lahko sprožila vse ustrezne postopke za referendum. Seveda bomo v SAB-u prizadevanja civilne iniciative podprli, gre za demokratični način odločanja in tudi izražanja nestrinjanja z zakonodajnimi predlogi. Dovolite mi tu, da se vam v bistvu tudi zahvalim za vaš trud in vložene napore, zato da bo tudi v bodoče v Sloveniji čista pitna voda in dostopna vsem pod enakimi pogoji. </font><br>
<font size="4">	Hvala lepa. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">	K besedi še prijavljen kolega Rudi Medved. </font><br>
<br>
<font size="4">	</font><b><font size="4">RUDI MEDVED (PS LMŠ): </font></b><font size="4">Hvala za besedo, gospod predsednik. </font><br>
<font size="4">	V Listi Marjana Šarca seveda tako kot podpiramo ta referendum, še marsikaterega drugega bi podprli seveda v tem letu, dobrem letu delovanja te vlade, saj je bilo kar nekaj takih rešitev, ki so klicale po referendumih, pa ste seveda vladajoča koalicija večinoma to zapakirali v PKP-je in referendume prepovedali. Tako da od vsega začetka smo opozarjali na pomanjkljivosti, tudi na škodljivost tega zakona, tako da vsekakor podpiramo referendum in seveda tudi soglašamo s tem datumom, ki je predlagan, ker je pač nekako edini, skorajda edini možni. </font><br>
<font size="4">Bi pa, če dovolite, predsednik, jaz vseeno opozoril na eno zadrego, ki jo ima ta Državni zbor. Tudi zaradi samega datuma, seveda zaradi bližine tega datuma. Namreč, ko ste podporniki sprememb meja volilnih okrajev spremenili volilne okraje v okviru Zakona o določitvi volilnih enot za volitve poslancev v Državni zbor, ste seveda zagrešili eno veliko napako, da ne rečem malomarnost, in kaj se je zgodilo, zdaj ta priloga, ki je sestavni del zakona, namreč kaže na to, da je sedem naselij v Sloveniji izbrisanih. Torej jih v tej prilogi ni. Jaz zdajle v tem trenutku teh naselij niti ne bom našteval, da ne bi buril volivcev, ampak situacija trenutno je takšna, da če se gre na referendum, na podlagi zakona, ki ste ga sprejeli podporniki sprememb meja volilnih okrajev, da na podlagi tega zakona seveda bo vse skupaj zelo zelo vprašljivo, saj sedmih naselij v tem zakonu ni. In je na podpornikih sprememb meja volilnih okrajev in seveda na Ministrstvu za javno upravo, da to zadevo čim prej uredi, da ne bi na koncu bilo pravzaprav problemov z izvedbo samega referenduma oziroma s priznavanjem legitimnosti rezultatov tega referenduma. Časa je pa izredno malo glede na to, da roki za referendumska opravila začnejo teči po prvem juniju in da je, mislim da vsega deset dni časa, da se,</font><br>
<br>
<b><font size="4">5. TRAK: (IP) – 15.20</font></b><br>
<br>
<b><font size="4">	</font></b><font size="4">(nadaljevanje) da okrajne volilne komisije določijo volišča, ki jih ne morejo seveda za teh sedem naselij določiti, ker teh sedmih naselij ni. Zdaj, ker je navzoči tudi direktor državne volilne komisije, sem prepričan, da je najbrž s tem problemom seznanjen in da najbrž ima tudi kakšne predloge, kako se izviti iz te zagate, v katero je zapadel, seveda na koncu cel Državni zbor, čeprav vemo, s kakšno večino in kdo je podprl spremembe meja volilnih okrajev. Ampak kakorkoli že, referendum mora biti izveden na podlagi veljavne zakonodaje in seveda ne sme biti niti sence dvoma v legitimnost, v morebitno nelegitimnost rezultatov tega referenduma, tako da jaz predlagam, da morda, predsednik, če ima direktor državne volilne komisije kakšno rešitev v zvezi s tem, da jo morda tudi pove. Jaz vem, da to ni neposredno povezano, ne, z datumom, je pa neposredno to, o čemer govorim, povezano s samo izvedbo referenduma in tako pomembna stvar, da se mi je zdelo, da se mi je zdelo vredno opozoriti nanjo. </font><br>
<font size="4">Kot rečeno pa v Listi Marjana Šarca seveda s samim razpisom oziroma določitvijo datuma nimamo težav in bomo odlok vsekakor podprli. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">	Še kolegica Nataša Sukič. </font><br>
<br>
<font size="4">	</font><b><font size="4">NATAŠA SUKIČ (PS Levica): </font></b><font size="4">Ja, hvala lepa za besedo. </font><br>
<font size="4">	V prvi vrsti se seveda v Levici pridružujemo poklonu, čestitkam civilni družbi, visoko ozaveščenim državljanom in državljankam, nevladnim organizacijam, ki so uspele pred rokom zmobilizirati, skoordinirati to akcijo in nabrati teh več kot torej 62 tisoč podpisov, to je res velika stvar in moj poklon. Meni je žal, da v Državnem zboru ni bilo posluha, ko se je opozicija borila, da se tak zakon sploh ne bi sprejel, kajti mi se vsi jasno zavedamo, čista pitna voda ni dana sama po sebi. Ohranimo jo lahko le, če bomo skrbeli za vodotoke, podzemnico, preprečevali njeno privatizacijo, predvsem pa strogo omejevali gradnjo in posege vanjo, ki bi jo lahko ogrozili. To smo dolžni zanamcem, zato res čestitke in v Levici nimamo seveda z datumom razpisanega referenduma nobenega problema. </font><br>
<font size="4">	Hvala lepa. </font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">Ugotavljam, da ni več želje po razpravi. Bi, preden zaključim, mogoče, ker je bil izzvan, direktor državne komisije, izvolite. </font><br>
<br>
<b><font size="4">DUŠAN VUČKO: </font></b><font size="4">Hvala za besedo, spoštovani poslanke, poslanci. </font><br>
<font size="4">Zdaj iti na to, kar je gospod Medved opozoril, je bilo opozorilo na mestu. Res da v samem odloku, ne govorimo zdaj o vsebini zakona, o določitvi volilnih okrajev in volilnih enot, ampak je pa neposredno povezano z izvrševanjem volilne pravice oziroma pravice glasovanja na referendumu. Državna volilna komisija, služba, je s to problematiko seznanjena in če smo iskreni, je do nje prišlo, da se je to sploh ugotovilo, je bilo tudi zaradi tega, ker smo mi že pred, kmalu po uveljavitvi tega zakona o določitvi volilnih enot kontaktirali vse okrajne volilne komisije, zlasti tiste, na katerih smo vedeli, da se je območje okrajev spremenilo, da se poveže z izpostavami geodetske uprave, pri, pripravijo pravočasno, še predno smo sploh sanjali o tem, da bo prišlo do pobude za razpis referenduma, in takrat se je ugotovilo, da je pri prenosu podatkov za potrebe priprave zakona GURS zaradi tehnične napake na sistemu izpadlo nekaj naselij v posameznih okrajih, in to tista naselja, ki so v registru prostorskih enot imele šifro 1 in so prve po abecedi v posameznem okraju. Bom dal primer v Občini Bohinj je izpadlo naselje Bitnje. Ker naselja v Občini Bohinj z a ni. Izpadla je še Arja vas. In če pogledate zakon, ki ga je Državni zbor sprejel, ne samo v prilogi, kjer ima specifiko, </font><br>
<br>
<b><font size="4">6. TRAK: (IP) – 15.25</font></b><br>
<br>
<b><font size="4">	</font></b><font size="4">(nadaljevanje) ampak v osnovnem besedilu, kjer se navajajo območja okrajev, pač tega ne boste našli. Seveda bi se to zgodilo po moji oceni tako enim kot drugim. Kajti ni ga ne poslanca ne ministra ne direktorja državne ali predsednika državne volilne komisije, ki bi to opazil, še posebej v taki naglici. Zato se vedno opiramo pri določanju volišč na pristojni organ, ki tudi zna edini zrisati meje, to pa je GURS. </font><br>
<font size="4">	Zdaj, to je, in mislim, da je, glede na to, da je volilna pravica in pravica glasovanja na referenduma ena temeljna človekova politična pravica, da seveda je dolžnost nas vseh, predvsem pa Državnega zbora, vseh parlamentarnih strank, da to tehnično napako po vsebini čim prej odpravijo. Jaz mislim, da bi morale poslanske skupine po sredini, levi in desni, skupaj s poslancema narodne skupnosti, najti voljo in razumevanje, da gre za volivce in da tukaj po mojem globokem prepričanju gre za vprašanje, ki ne bi smel biti predmet političnega prerekanja. Kot je meni znano, se je Gurs posul s pepelom, in ni treba iskati vzrokov in krivcev. Problem je v tem, da v kolikor to ne bo popravljeno s strani Državnega zbora, bo pač morala poseči državna volilna komisija. Jaz ne vem, kakšne bodo odločitve državne volilne komisije, ker jaz sem samo tisti, ki skrbim za pripravo strokovnih podlag. Lahko pa povem, da menim, da je dovolj časa, da Državni zbor še po nujnem postopku v vsebinskem smislu tehnični popravek umesti in ta naselja lepo umesti. Ker če bi zdaj tukaj stali, najbrž se bo tudi Zakonodajno-pravna služba, jaz sem si vzel več časa, gospod predsednik, ampak treba je zdaj razčistiti, no. Zdaj je čas. </font><br>
<font size="4">	Da saj po vsebini gre res za tehnični popravek, ampak zakonodajni postopek, Poslovnik tega ne omogoča. Vsaj jaz v dolgi praksi nisem še videl, da bi Državni zbor sprejel tehnični popravek. Na občinskih ravneh je to že kar praksa, ali je to prav ali ni, to je drugo vprašanje. In ta novela je lahko zelo hitro sprejeta in če je sprejeta pravočasno, skupaj z odlokom, ki bo objavljen v Uradnem listu, je vsak kanček dvoma … Če tega ne boste storili vi, našli volje, soglasje, in vsi na eni in drugi strani stopili korak nazaj, bo pač to naredila državna volilna komisija. Jaz bom to predlagal, kakšna bo odločitev, seveda ne morem napovedati. Ampak upam in pričakujem, da bodo razumeli, da mi pač ne moremo reči, da teh naselij ni, če so. In so res zaradi neke tehnične napake izpadli iz končnega besedila predloga ali zakona, ki ga je Državni zbor sprejel. S tisto večino, kot jo je. </font><br>
<font size="4">	Tako da, rešitve so, ampak jaz še enkrat apeliram na vse poslanske skupine, da tukaj stopijo volivcem naproti. Zlasti tem pobudnikom in drugim volivcem v končni fazi. Gre za sedem naselij in, samo majhno, 811 volivcev po zadnjih podatkih, ki sem jih danes dobil od Ministrstva za notranje zadeve. Če zdaj ne bomo tega rešili, pa pričakujem, da bo večja volja, ko bo prišlo do parlamentarnih volitev. Tam pa gre tudi za vas. Vsak glas šteje. In teh 811 … Še nekaj, če tega ne bomo naredili, vi ali mi, potem je ta referendum pod vprašajem. Samo en volivec iz tega naselja po volitvah da pritožbo na državno volilno komisijo in potem upoštevajmo vse druge stopnje, vam zdaj garantiram, da bo Ustavno sodišče in Vrhovno sodišče reklo, ponovi vajo. Ampak ko bomo ponavljali vajo, bo to zabolelo žepe davkoplačevalcev. Zdaj pa vaš diskurz uporabljam. Za DVK je to, pač mi denar moramo dobiti. Ker denarja zdaj v proračunu ni, ja, pričakujemo, da ga nam bo seveda Vlada s sklepom </font><br>
<br>
<b><font size="4">7. TRAK: (IP) – 15.30</font></b><br>
<br>
<b><font size="4">	</font></b><font size="4">(nadaljevanje) iz proračunske rezerve dodelila, ker mi brez denarja tudi ne moremo izvajati volitev. </font><br>
<font size="4">	Toliko. Jaz mislim, da sem bil dovolj jasen in, če dovolite, predsedujoči ali predsednik, samo še eno pobudo. Vsi se zavedate, da bomo prvič izvedli splošno glasovanje v Republiki Sloveniji v nekih posebnih epidemioloških razmerah. Jaz srčno upam, da bomo do 4. julija že prišli iz oranžne v zeleno fazo. Lahko samo informiram Državni zbor, ta odbor, da smo mi ukrepe za preprečevanje širjenja okužb s koronavirusom, covid-19, da ne bom našteval uradni naziv, že uskladili in bo sestavni del navodil za okrajne volilne komisije, apeliram pa vse politične stranke v Republiki Sloveniji, zlasti parlamentarne, da že zdaj pristopijo k novačenju članov za volilne odbore. Mi se zmerom srečujemo, da nimamo dovolj predlogov za imenovanje volilnih odborov za izvedbo referenduma ali volitev. Tukaj je tisto, zato res prosim vse stranke, da že zdaj v svojih centralah pozovejo, da začnete z zbiranjem predlogov, da bodo okrajne volilne komisije, rabimo 18 tisoč ljudi. Mene to skrbi. A veste, med ljudmi je, nekaterimi, tudi nekaj strahu. Mi bomo že zagotovili maske, razkuževanje pisal, bla bla bla, in vse ostalo, kar mora biti in je tudi prav, in medosebne razdalje, ampak če ni ljudi na voliščih, ki opravijo delo najbolj pomembno, in če ni znotraj nekega načela pravzaprav pluralne sestave, da to zagotavlja tudi poštenost izvedbe referenduma, ker se med seboj člani različnih, ki jih predlagate, nadzirajo. To je en apel. In mislim, da je ta zelo pomemben v teh razmerah. </font><br>
<font size="4">	In še nekaj morate vedeti. Referendum se izvaja 4. julija. To je, kakorkoli, saj ne po naši krivdi, pač zakonodajni okvir v tem delu ni veliko tako imenovanega manevrskega prostora. Določbe so jasne in jaz mislim, da je to najbolj optimalni datum, s katerim se tudi DVK strinja, ampak že zmerom pa je to 4. julij. Kar bo treba upoštevati tudi pri imenovanju volilnih odbor. Še enkrat, rabimo več kot 18 tisoč ljudi samo na voliščih. </font><br>
<font size="4">Se opravičujem, predsednik, ampak mogoče bo pa kaj zaleglo. Hvala.	</font><br>
<br>
<b><font size="4">PREDSEDNIK BOJAN PODKRAJŠEK: </font></b><font size="4">Hvala za vaša pojasnila, direktor. </font><br>
<font size="4">Zaključujem razpravo. Preden pa preidemo na odločanje, pa vas naj obvestim, da naš poslanski kolega Franc Jurša nadomešča kolega Ivana Hrška iz Poslanske skupine Desus.</font><br>
<font size="4"> </font><br>
<font size="4">Na podlagi 12. in 22. člena Zakona o referendumu in ljudski iniciativi ter 171. člena Poslovnika Državnega zbora dajem na glasovanje celoten predlog odloka. Glasujemo. </font><br>
<font size="4">Kdo je za? (17 članov.) Kdo je proti? (Nihče.)</font><br>
<font size="4">Ugotavljam, da je predlog odloka sprejet.</font><br>
<br>
<font size="4">Predlog odloka bomo posredovali v obravnavo Državnemu zboru. Določiti moramo še poročevalca oziroma poročevalko, ki bo na seji Državnega zbora sodeloval kot predstavnik predlagatelja. Predlagam, da sem to sam, kot predsednik tega odbora. Kdo temu nasprotuje? (Ne.) Ugotavljam, da ne. </font><br>
<br>
<font size="4">S tem zaključujem to točko dnevnega reda in s tem 42. nujno sejo Odbora za infrastrukturo, okolje in prostor. </font><br>
<font size="4">Vsem se zahvaljujem za vaše sodelovanje, pa želim lepo popoldne! </font><br>
<br>
<b><font size="4">Seja se je končala 24. maja 2021 ob 15.34.</font></b>