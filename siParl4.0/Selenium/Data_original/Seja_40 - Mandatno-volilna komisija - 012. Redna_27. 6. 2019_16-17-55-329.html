<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">MANDATNO-VOLILNA KOMISIJA</font></b><br>
<b><font size="4">12. seja</font></b><br>
<br>
<b><font size="4">(27. junij 2019)</font></b><br>
<br>
</p></div><br>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br>
<b><font size="4">Seja se je začela ob 10.32 uri.</font></b><br>
<br>
<b><font size="4">1. TRAK: (ES)</font></b><br>
<br>
<b><font size="4">	PREDSEDNIK IVAN HRŠAK:</font></b><font size="4"> Pričenjam 12. sejo Mandatno-volilne komisije. Vse članice in člane komisije, vabljene ter ostale prisotne prav lepo pozdravljam.</font><br>
<font size="4">	Obveščam vas, da so zadržani oziroma se seje ne morejo udeležiti naslednje članice in člani komisije: Ferenc Horvat, na seji pa kot nadomestne članice oziroma člani komisije s pooblastili sodelujejo: Tina Heferle po pooblastilu nadomešča Lidijo Divjak Mirnik, Edvard Paulič nadomešča Braneta Goluboviča, Predrag Bakovič nadomešča mag. Bojano Muršič, Blaž Pavlin nadomešča Jožefa Horvata, mag. Andrej Rajh nadomešča Mašo Kociper, Miha Kordiš nadomešča dr. Mateja Tašnerja Vatovca, Jurij Lep nadomešča Franca Juršo, Željko Cigler nadomešča Violeto Tomić in pa dr. Milan Brglez nadomešča Matjaža Hana. </font><br>
<font size="4">	S sklicem seje ste prejeli naslednji dnevni red: 1. točka – Predlog odloka o spremembah odloka o notranji organizaciji, delovnih mestih in nazivih v službah Državnega zbora. Ker k dnevnemu redu seje ni bilo predlogov za razširitev oziroma za umik točke je določen dnevni red seje kot je bil predlagan s sklicem.</font><br>
<font size="4">	Prehajamo na obravnavo </font><b><font size="4">1. TOČKE DNEVNEGA REDA – PREDLOG ODLOKA O SPREMEMBAH ODLOKA O NOTRANJI ORGANIZACIJI, DELOVNIH MESTIH IN NAZIVIH V SLUŽBAH DRŽAVNEGA ZBORA,</font></b><font size="4"> ki ga je Državnemu zboru predložila skupina poslank in poslancev s prvopodpisanim Francem Juršo. Prejeli ste naslednje gradivo: predlog odloka objavljen na spletnih straneh Državnega zbora, mnenje Zakonodajno-pravne službe z dne 13. 6. 2019 in mnenje Vlade z dne 20. 6. 2019. </font><br>
<font size="4">	K tej točki dnevnega reda sem vabil Franca Juršo kot prvopodpisanega predlagatelja, Zakonodajno-pravno službo in pa Ministrstvo za javno upravo. </font><br>
<font size="4">	Pričenjam obravnavo predloga odloka, v kateri bomo na podlagi 171. člena v povezavi s 126. členom Poslovnika Državnega zbora opravili razpravo in glasovanje o posameznih členih predloga odloka.</font><br>
<font size="4">	Želi predstavnik predlagatelja podati dopolnilno obrazložitev k členom predloga odloka? Izvolite, kolega Jurij Lep.</font><br>
<br>
<font size="4">	</font><b><font size="4">JURIJ LEP (PS DeSUS):</font></b><font size="4"> Hvala za besedo, predsednik. Vsem skupaj lep pozdrav. Ker je gospod Jurša odsoten, ga nadomeščam in bom prebral to uvodno obrazložitev. </font><br>
<font size="4">	Uvodoma želim poudariti, da je predlog odloka o spremembi 11. člena odloka o notranji organizaciji, delovnih mestih in nazivih služb Državnega zbora podpisalo vseh 90 poslank in poslancev. Drži pa, da smo pobudniki za spremembo bili v naši Poslanski skupini DeSUS, ki sodi med najmanjše v Državnem zboru. Podobne pobude so bile dane že v prejšnjih mandatih, ki pa niso bile pripeljane do sprejetja. </font><br>
<font size="4">	Strokovno in administrativno pomoč poslancem nudijo javni uslužbenci. Število slednjih je po pravilih zapisanih v tem odloku odvisno od velikosti poslanske skupine. </font><br>
<br>
<b><font size="4">2. TRAK: (ES) – 10.35</font></b><br>
<br>
<b><font size="4">	</font></b><font size="4">(nadaljevanje) Financiranje sprejetega števila strokovnih sodelavcev v odloku pa se izvaja iz proračuna Državnega zbora. Glede na velikost poslanske skupine je tako zaposlenih različno število javnih uslužbencev, kar za manjše predstavlja večjo obremenitev ob predpostavki, da je obseg dela enak. </font><br>
<font size="4">	Do predloga za spremembo akta, ki ureja organizacijo delovnih mest v poslanskih skupinah, je prišlo iz vseh strani. Pokazala se je potreba, da po bolj enakomerni in ustrezni porazdelitvi strokovnega dela, istočasno pa tudi posodobitev opisa del, ki so stalno potrebna znotraj poslanskih skupin. </font><br>
<font size="4">	Na podlagi tega dodajamo stalno in sistematizirano delovno mesto strokovnega sodelavca – svetovalec za odnose z javnostmi. Pred 15 leti, ko je bil odlok prvič sprejet, ni bilo zaznati potrebe po stalnem zagotavljanju vezi med poslanskimi skupinami, političnimi strankami in različnimi javnostmi. Sodelovanje s slednjim pa se je v zadnjem obdobju postavili v ospredje sleherne poslanske skupine. Informiranje javnosti o delu poslank in poslancev je namreč ključno za ažurnost in seznanjanje in s tem potrditev našega skupnega dela.</font><br>
<font size="4">	Naslednja sprememba, ki jo predlagamo v odloku je predlog, da se variantno doda tudi v 11. členu še delovno mesto vodja pisarne. Sedaj je namreč zapisano samo delovno mesto referenta. Znano pa je, da v poslanskih skupinah administrativne, organizacijske in strokovne naloge za vodjo poslanske skupine, sekretarja in celotno poslansko skupino opravlja javni uslužbenec oziroma uslužbenka na delovnem mestu vodja pisarne. Te naloge so opredeljene v pravilniku o notranji organizaciji in sistematizaciji delovnih mest v službah Državnega zbora. Tako da v tem primeru se obravnavani odlok usklajuje z omenjenim pravilnikom. Hvala lepa.</font><br>
<br>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa. Želi besedo predstavnica Zakonodajno-pravne službe? Gospa Mira Palhartinger, izvolite.</font><br>
<br>
<font size="4">	</font><b><font size="4">MIRA PALHARTINGER:</font></b><font size="4"> Dober dan. Hvala za besedo. Pravzaprav lahko samo strnem, da Zakonodajno-pravna služba pripomb ni podala, saj jih z vidika svojih poslovniško določenih nalog niti ne more imeti. Napovedujemo samo pravno tehnično spremembo prilagoditev naslova pred objavo. Hvala.</font><br>
<br>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa. Želi besedo predstavnica Ministrstva za javno upravo? Gospa Mojca Ramšak Petek, izvolite beseda je vaša.</font><br>
<br>
<font size="4">	</font><b><font size="4">MOJCA RAMŠAK PETEK:</font></b><font size="4"> Hvala lepa. Lepo pozdravljeni vsi skupaj. Vlada je prejela v mnenje predlog spremembe odloka o notranji organizaciji, delovnih mestih in nazivih v službah Državnega zbora in pri tem ugotavlja v svojem mnenju, da gre v bistvu vprašanja notranje organizacije in delovanje Državnega zbora kot samostojnega državnega organa, zato se vsebinsko do tega predloga spremembe odloka Vlada ne more opredeliti in tudi mnenje v zvezi s tem ni podala. Na koncu ob robu te spremembe, kjer je že sam predlagatelj izkazal določene finančne posledice tako kot gre za podobne stroške, samo opozarja na zgornjo mejo izdatkov sektorja Država v skladu z odlokom o okvirih za pripravo proračuna sektorja Država in spoštovanje Zakona o fiskalnem pravilu kadar govorimo o javnofinančnih izdatkih in povečanju teh izdatkov. Hvala lepa.</font><br>
<br>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa tudi vam za to dodatno obrazložitev. Sedaj pa prehajamo na razpravo in glasovanje o posameznih členih. V poslovniškem roku amandmaji k predlogu odloka niso bili vloženi. Glede na to, da ima predlog odloka le dva člena, predlagam, da na podlagi prvega odstavka 128. člena poslovnika združimo razpravo in glasovanje o obeh členih predloga odloka.</font><br>
<font size="4">	Ali kdo temu nasprotuje? Če ne, odpiram razpravo članic in članov Mandatno-volilne komisije. Želi kdo razpravljati? Vidim da ne. S tem zaključujem razpravo in prehajamo na glasovanje o členih predloga odloka. Na glasovanje dajem oba člena skupaj.</font><br>
<font size="4">	Kdo je za? (17 članov.) Je kdo proti? (Nihče.)</font><br>
<font size="4">	Ugotavljam, da sta člena sprejeta.</font><br>
<font size="4">	S tem zaključujem obravnavo predloga odloka na matičnem delovnem telesu. Komisija bo pripravila poročilo, v katerem bo Državnemu zboru predlagala, da predlog odloka sprejme v predloženem besedilu. Prosim, da v skladu z drugim odstavkom 42. člena določimo poročevalca, ki bo predstavil poročilo na seji Državnega zbora. Če se strinjate, bom poročal sam. Hvala lepa.</font><br>
<br>
<font size="4">	Zaključujem to točko dnevnega reda in 12. sejo Mandatno-volilne komisije in vam želim uspešno delo še naprej. Hvala lepa.</font><br>
<br>
<b><font size="4">Seja je bila končana 27. junija 2019 ob 10.40 uri.</font></b>