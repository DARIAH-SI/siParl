<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br>
<b><font size="4">DRŽAVNI ZBOR</font></b><br>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br>
<b><font size="4">32. nujna seja</font></b><br>
<br>
<b><font size="4">(6. oktober 2020)</font></b></p></div><br>
<br>
<b><font size="4">Sejo je vodil Bojan Podkrajšek, predsednik odbora. </font></b><br>
<b><font size="4">Seja se je začela ob 18.18. </font></b><br>
<br>
<b><font size="4">1. TRAK: (IP) </font></b><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Spoštovani kolegice in kolegi, pričenjam 32. nujno sejo Odbora za infrastrukturo, okolje in prostor in vse prisotne prav lepo pozdravljam.!</font><br>
<font size="4">	Obveščam vas, da so se za današnjo sejo opravičili naslednje članice in člani. Iz stranke LMŠ naš kolega Rudi Medved, na seji kot nadomestni člani odbora s pooblastili pa sodelujejo: mag. Dejan Židan nadomešča kolega Janija Prednika, kolegica Mojca Žnidaršič pa nadomešča kolegico Janja Sluga. Žnidarič. </font><br>
<font size="4">	Prehajamo na določitev dnevnega reda seje odbora. </font><br>
<font size="4">	Postopkovno Željko Cigler. </font><br>
<br>
<font size="4">	</font><b><font size="4">ŽELJKO CIGLER (PS Levica): </font></b><font size="4">Spoštovani, gospod minister. Zakon, ki ga danes predlagamo, je bil uvrščen na terminski plan za mesec november. Potem je Stranka demokratov Slovenije 1. 10. popoldne vložila zahtevo za nujno sejo, ki je bila sklicana 2. oktobra, danes pa je 6. oktober. Mi smo mislili, ko smo pogledali, da gre dejansko samo za preprost zakon, kjer gre za uskladitve z evropskimi direktivami, vendar temu ni tako. Namreč, ko smo šli v Levici v tem zelo zelo kratkem času pogledat na hitro in proučit vsebino, smo videli, da lahko v zakonu tudi preberemo, </font><br>
<br>
<b><font size="4">2. TRAK: (IP) – 18.20</font></b><br>
<br>
<b><font size="4">	</font></b><font size="4">(nadaljevanje) da ta zakon vzpostavlja zakonsko podlago za drugačen, v praksi bolj izvedljiv način izvajanja obratovalnega monitoringa. In še en kup stvari, za katere pa rabimo čas, da si to zadevo podrobno ogledamo. Zato v imenu … Zakon je zahteven, kar je obravnava prejšnje točke nam pokazala, ko smo govorili o »frackingu« v Prekmurju, zato v Levici predlagamo, da se točka prekine in da se obravnava zakona v oktobru nadaljuje in da se zakon potem obravnava na seji Državnega zbora v mesecu novembru. </font><br>
<font size="4">	Spoštovani kolegice in kolegi, gospod predsedujoči, ta zakon, pomen tega zakona in vsebina, ki jo obravnava, nam ne dopušča te brzine, da bomo od danes na jutri praktično o njem razpravljali in ga izglasovali, zato v Levici predlagamo, da se točka prekine in se da čas poslankam in poslancem, poslanskim skupinam, da zadevo podrobneje proučijo. </font><br>
<font size="4">	Hvala. </font>
<ul>
<ul></ul>
</ul>
<b><font size="4">	PREDSEDNIK BOJAN PODKRAJŠEK: </font></b><font size="4">Željko Cigler. Seveda niti nisem prišel tako daleč, da bi sploh napovedal dnevni red. Ste mi že prej, sem vam omogočil, da ste dali postopkovno, jaz pa vseeno predlagam, da preidemo do dnevnega reda, pa bom potem obrazložil. </font><br>
<font size="4">	Prehajamo na določitev dnevnega reda seje odbora. S sklicem seje ste prejeli naslednji dnevni red. Predlog zakona o spremembah in dopolnitvah Zakona o varstvu okolja v skrajšanem postopku. Ker do pričetka seje nisem prejel nobenega predloga za spremembo dnevnega reda, je ta določen, kot ste ga prejeli s sklicem seje odbora. </font><br>
<font size="4">	</font><br>
<font size="4">	Prehajamo na </font><b><font size="4">1. TOČKO DNEVNEGA REDA – OBRAVNAVA PREDLOGA ZAKONA O SPREMEMBAH IN DOPOLNITVAH ZAKONA O VARSTVU OKOLJA, KI GA JE DRŽAVNEMU ZBORU V OBRAVNAVO PO SKRAJŠANEM POSTOPKU POSREDOVALA VLADA. </font></b><br>
<b><font size="4">	</font></b><font size="4">Predlog zakona je bil uvrščen na dnevni red te seje na podlagi zahteve poslanske skupine SDS za sklic nujne seje odbora z dne 1. 10. 2020, ki je objavljena na spletni strani Državnega zbora s sklicem oziroma na e-klopi. Kolegij predsednika Državnega zbora je na 77. seji 11. 9. 2020 sklenil, da se predlog zakona obravnava po skrajšanem postopku. </font><br>
<font size="4">	Za obravnavo je bilo posredovano naslednje gradivo. Predlog zakona z dne 3. 9. 2020, mnenje Zakonodajno-pravne službe z dne 2. 10. 2020 in mnenje Komisije Državnega sveta za lokalno samoupravo in regionalni razvoj z dne 23. 9. 2020. Vsa gradiva so objavljena na spletni strani Državnega zbora. Rok za vložitev amandmajev je do začetka obravnave predloga zakona do sedaj bilo vloženih amandmajev s strani poslanske skupine SDS, SMC, Nova Slovenija in DeSUS k 2., 3., 4., 7., 13., 39., 40. in 41. členu. </font><br>
<font size="4">	Na sejo so bili k obravnavi te točke vabljeni: Ministrstvo za okolje in prostor, Komisija Državnega sveta za lokalno samoupravo in regionalni razvoj, Zbornica komunalnega gospodarstva in Zakonodajno-pravna služba. </font><br>
<font size="4">	Pričenjam 2. obravnavo predloga zakona, v kateri bomo na podlagi 126. člena Poslovnika opravili razpravo in glasovanje o posameznih členih predloga zakona. </font><br>
<font size="4">	Preden pa dajem besedo seveda predlagatelju, spoštovanemu ministru za okolje, pa da se odzovem na predlog kolega Željka Ciglerja. Zdaj, seja je bila sklicana po mnenju, mojem mnenju, po mnenju vseh po Poslovniku. Da to točko danes oziroma to sejo prekinemo ali pa točko umaknemo, lahko umaknemo samo na pobudo predlagatelja, zato da ne bomo spet, se nam dogajalo isto, kot se nam je dogajalo na prejšnji seji, sprašujem pa predlagatelja, ali to sejo oziroma to točko umikamo. </font><br>
<font size="4">	Spoštovani minister, izvolite. </font><br>
<br>
<font size="4">	</font><b><font size="4">MAG. ANDREJ VIZJAK: </font></b><font size="4">Torej, spoštovani predsednik, hvala lepa za besedo. Spoštovane poslanke in poslanci. </font><br>
<font size="4">	Torej, jaz zelo upam, da bo ta točka danes obravnavana in tudi sprejeta. Namreč, nekatere ureditve so ključne in morajo začeti veljati oziroma morajo, nastala bo škoda, tudi za državo, če ne bodo začele veljati v letošnjem letu. Da je pa zadrega še večja, je pa v bistvu predlagana rešitev, ki je v predlaganem 3. členu, ki spreminja veljavni 20. člen Zakona o ureditvi vprašanja proizvajalčeve razširjene</font><br>
<br>
<b><font size="4">3. TRAK: (IP) – 18.25</font></b><br>
<br>
<b><font size="4">	</font></b><font size="4">(nadaljevanje) odgovornosti glede ravnanja z odpadki, še posebej z odpadno embalažo. Namreč, kot veste, je sedanja vlada prevzela razmeroma polna skladišča izvajalcev javnih služb, ko govorimo o odpadni embalaži, in smo z davkoplačevalskim denarjem delno poskrbeli za to, da se je to saniralo v letošnjem letu, in s tem predlaganim členom želimo urediti, da vso odpadno embalažo iz skladišč dejansko odpeljejo družbe za ravnanje z embalažo po predhodni plačani embalažnini za vse odpadke. Ta zakon bo podlaga za sprejetje uredbe, ki bo razširila obveznost plačila embalažnine ne samo za tiste, ki dajejo odpadke nad 15 ton na leto, ampak na vse, ki dajejo odpadke oziroma embalažo na trg. Torej, če danes nimamo te zakonske podlage, bomo zelo težko dobili pravno podlago za spremembo uredbe in vse skupaj sistem postavili, da začne veljati s 1. 1. 2021, zato sem seveda tudi zelo vesel, da je danes ta zadeva gor. </font><br>
<font size="4">	Hkrati bi izpostavil tudi prvo, najobsežnejšo, najobsežnejši del, ki je res rutina in je povezan s prevzemanjem direktiv Evropske unije, ko govorimo o normativni spremembi nekaterih vsebin, povezanih s trgovanjem s pravicami do emisij toplogrednih plinov v Evropski uniji. Torej, da bi bila ta, bi rekel, novela vsebinsko obsežna za in uvajala nekatere novosti, ki niso povezane s tema dvema temama, ki so pa ključne, enostavno ne drži, ker to je 90 % tega zakona ali pa celo 95 %. Edino, kar je očitno sporno za poslanca Levice, je ta obratovalni monitoring, ampak tukaj gremo za pomemben kakovostni korak naprej, kajti omogočamo izvajanje tega monitoringa v, seveda, izjemoma oziroma v odstopu od predvidene, vendar samo takrat, kadar se to izvaja v skladu z zaključki bat tehnologije oziroma sprejete na EU ravni, ki pa zahteva kontinuirano merjenje, vse več parametrov, kar pa obstoječ monitoring zaenkrat ne zagotavlja. </font><br>
<font size="4">	Torej, a veste, tipično je pri recimo meritvah hrupa. Če vi pridete in merite hrup v nekem trenutku, ne pa kontinuirano, ne veste, kaka je raven hrupa tiste naprave, in zato uvajamo tukaj po moje pomemben korak v smislu kvalitetnejšega monitoringa in tudi monitoringa, ki ga izvajajo na način tudi nekatere druge države Evropske unije. Tako da, spoštovani predsedujoči, predsednik, jaz bi predlagal, da le nadaljujemo s to obravnavo. </font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Seveda zdaj dajem besedo vam, minister, da dokončate to predstavitev. </font><br>
<br>
<font size="4">	</font><b><font size="4">MAG. ANDREJ VIZJAK:</font></b><font size="4"> Torej, hvala lepa, spoštovani poslanci, ker sem že marsikaj povedal, bi samo še enkrat podčrtal, da ta novela vsebuje spremembe in dopolnitve treh vsebinskih področij. </font><br>
<font size="4">	Prvo je sistem trgovanja s pravicami do emisij toplogrednih plinov v Evropski uniji, to je najobsežnejši del, daleč najobsežnejši del. Drugič, ureditev vprašanja proizvajalčeve razširjene odgovornosti, to je proizvajalcu raznih odpadkov, ki jih daje v obliki embalaže, in ostalih zadev, to na trg, in je njegova odgovornost, da poskrbi tudi za to, ko to konča v naših kantah oziroma tako ali drugače na raznih skladiščih. In seveda kot tretje izvajanje obratovalnega monitoringa, in ta ta zadnja zadeva je zgolj en člen. </font><br>
<font size="4">	Tako da, kar se prvega tiče, sem pojasnil, da gre za v bistvu kriterije posrednih stroškov zaradi stroškov emisij toplogrednih plinov in tudi veljavnost vzpostavljenega sistema trgovanja izteče 31. 12. 2020 in ta novela omogoča podaljšanje oziroma nadaljnjo nadaljevanje te uporabe po novem letu. Enako je s temi, odpadno embalažo, oziroma s to proizvajalčevo razširjeno odgovornostjo, kot sem omenil. Tudi sedaj državni proračun krije do konca leta to in vnaprej je to seveda v skladu z načelom, onesnaževalec plača na breme tistih, ki dejansko dajejo to embalažo in posledično odpadke na trg. In tretji je sprememba tega veljavnega 101.a člena, ki uzakonja pooblastilo vlade, da v zakonsko določenih primerih omogoča odstop od siceršnje zahteve, po kateri lahko obratovalni monitoring</font><br>
<br>
<b><font size="4">4. TRAK: (AB) – 18.30</font></b><br>
<br>
<b><font size="4">	</font></b><font size="4">(nadaljevanje) izvaja le oseba, ki je vpisana v evidenco izvajalcev monitoringa, predlagana sprememba upošteva, da zaključki o »best available« tehnologiji sprejeti na EU ravni za vedno več parametrov zahtevajo kontinuirano, kot sem prej povedal, torej trajno dnevno merjenje emisij, kar v praksi ni več mogoče izvajati na do sedaj predviden način. Skratka, te, ki so vpisani v evidenco pooblastil, v praksi tega enostavno ne morejo izvajati, ker nimajo ne kapacitet, ne opreme za to. Zavezanci so pa dolžni izvajati ta monitoring in zato omogočamo o odstopu tega, vendar po načelih najboljših tehnologij v praksi. Torej to so vse vsebinske spremembe, ki so zajete. </font><br>
<font size="4">	Rad pa še odgovorim na kakšno vprašanje.</font><br>
<br>
<font size="4">	</font><b><font size="4">PREDSEDNIK BOJAN PODKRAJŠEK:</font></b><font size="4"> Ja, hvala minister. </font><br>
<font size="4">	Želi besedo predstavnica Zakonodajno pravne službe, gospa Špela Maček Guštin? (Da.)</font><br>
<font size="4">	Izvolite. </font><br>
<br>
<font size="4">	</font><b><font size="4">ŠPELA MAČEK GUŠTIN:</font></b><font size="4"> Hvala lepa. </font><br>
<font size="4">	Čisto na kratko; Zakonodajno pravna služba je pripravila pisno mnenje z vidika svojih pristojnosti. Izpostavili smo, da utegne predlagana redakcijska in nomotehnična prilagoditev sklicevanja na pravne akte Evropske unije, ki se pogosto spreminjajo, povzročiti nejasnosti glede vprašanja katera pravna pravila določena s pravnimi akti Evropske unije v konkretnem primeru veljajo. Doslej uveljavljeni način  je pomenil dosledno uporabo dejanskih naslovov in publikacijskih podatkov pravnih aktov Evropske unije, kar iz vidika pravne varnosti in zaupanja v pravo preprečevalo nastanek sporov o tem, katero pravo se uporabi v konkretnem primeru. </font><br>
<font size="4">	Izpostavili smo tudi, da je pojem proizvajalčeve razširjene odgovornosti nejasen in da ga je treba določneje opredeliti. Potem v več členih smo opozorili na redakcijske in nomotehnične nejasnosti in pomanjkljivosti, ki besedilo določb delajo nejasno. Pri prehodnih določbah pa smo opozorili še na morebitni nastanek pravnih praznin zaradi nadomestitve veljavne vsebine z novo iz tega predloga zakona. No, povem še, da so naše pripombe v pretežnem delu upoštevane z amandmaji koalicijskih Poslanskih skupin.</font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam. </font><br>
<font size="4">	Želi predstavnik komisije Državnega sveta za lokalno samoupravo in regionalni razvoj, državni svetnik Bojan Režun predstaviti mnenje komisije? (Da.)</font><br>
<font size="4">	Izvolite.</font><br>
<br>
<font size="4">	</font><b><font size="4">BOJAN REŽUN: </font></b><font size="4">Hvala lepa predsedujoči.</font><br>
<font size="4">	Komisija Državnega sveta za lokalno samoupravo in regionalni razvoj podpira predlog zakona. Komisija se je seznanila s stališčem Zbornice komunalnega gospodarstva, ki pozdravlja predlagano rešitev, ki bo začasno nasledila do konca leta veljavno interventno ureditev. V okviru katere je država prevzela financiranje odvoza odpadne embalaže z dvorišč javnih komunalnih podjetij. Če začasne rešitve spremljajočih se predpisov ne /nerazumljivo/, bi se s 1. 1. 2021 ponovno soočili s težavami, ki smo jim bili priča v preteklosti. Predlagana začasno zakonska rešitev bi preprečila situacijo, ki bi se, ko bi se družbe za ravnanje z odpadno embalažo ponovno izognile izpolnjevanju svojih obveznosti. </font><br>
<font size="4">	Komisija podpira predlagano začasno zakonsko rešitev glede ravnanja s komunalno odpadno embalažo in pričakuje, da predstavlja zadostno pravno podlago za izpolnjevanje obveznosti družb za ravnanje z odpadno embalažo, z vidika trošenja davkoplačevalskih sredstev, za reševanje aktualnih težav zaradi kopičenja odpadne embalaže pri izvajalcih javne službe in tudi ponovnega porasta črnih odlagališč, je nujno sprejeti trajno zakonsko rešitev tega področja, na način, da se prepreči družbeno nesprejemljivo ravnanje s tveganji za zdravje ljudi in okolje ter odgovorne zaveze k izpolnjevanju obveznosti v okviru sistemov proizvajalčeve razširjene odgovornosti kot koncepta trajnostnega ravnanja z odpadki. </font><br>
<font size="4">	Hvala lepa.</font><br>
<br>
<font size="4">	</font><b><font size="4">PREDSEDNIK BOJAN PODKRAJŠEK: </font></b><font size="4">Hvala tudi vam.</font><br>
<font size="4">	Želi besedo še kdo od ostalih vabljenih? (Ne.) Ugotavljam, da ne.</font><br>
<br>
<font size="4">	Prehajamo na razpravo in glasovanje o posameznih členih in o vloženih amandmajih. V okviru druge obravnave predloga zakona, ki jo bom vodil na podlagi vloženih amandmajev koalicijskih Poslanskih skupin z dne 5. 10. 2020. Odboru najprej predlagam, da po opravljeni razpravi o posameznih členih najprej glasujemo o amandmajih ter nato v skladu s tretjo alinejo 1. odstavka 128. člena Poslovnika Državnega zbora o vseh členih predloga zakona skupaj. Ali kdo temu nasprotuje? (Ne.)	 </font><br>
<br>
<b><font size="4">5. TRAK: (MT) – 18.35</font></b><br>
<br>
<font size="4">	(nadaljevanje) V razpravo dajem 1. člen k kateremu ni vloženih amandmajev. Želi kdo razpravljati? (Ne.) Zaključujem razpravo.</font><br>
<br>
<font size="4">	V razpravo dajem 2. člen in vloženi amandma koalicijskih poslanskih skupin k temu členu. Želi kdo razpravljati? Ugotavljam, da …</font><br>
<font size="4">	Željko Cigler, izvolite.</font><br>
<br>
<b><font size="4">	ŽELJKO CIGLER (PS Levica):</font></b><font size="4"> Hvala, predsednik.</font><br>
<font size="4">	Jaz bi nekaj izpostavil ponovno. Gre za izjemno pomemben okoljevarstveni zakon, za katerega je minister povedal tri točke, ki so za mene najmanj primerne, da jih obravnavamo bistveno bolj poglobljeno, kar stranke do zdaj niso mogle narediti. Namreč zakon smo dobili v prejšnji petek. Zdajle pa ta odbor o njem razpravlja in že odloča.</font><br>
<font size="4">	Jaz, spoštovane kolegice in kolegi, predsednik, jaz bi spomnil, da, ko je bil zakon, zakon o orožju, ki je v naš red prenašal tudi evropske direktive, v obravnavi in bi, bi ga mi morali sprejeti in je bil 14. 9. 2018 bil za sprejeti, je prav stranka, ki je zdajle predlagala tole obravnavo sprememb zakona, to je SDS, SDS, pri obravnavi na odboru izglasovala javno predstavitev mnenj, do katere še vedno ni prišlo in še vedno ni prišlo tu do uskladitve zakona o orožju s temi evropskimi direktivami.</font><br>
<font size="4">	Tule je bilo izpostavljeno kar nekaj, nekaj področij je, mimo katerih mi ne moremo kar tako iti. Zakon, kot je predlagan, ne trdim, da je s kakšnim koli slabim namenom, sigurno so pozitivne stvari, vendar, kolegice in kolegi, moramo si vzeti čas, da lahko se sploh zavedamo in preučimo, kakšna je vsebina z amandmaji in z zakonom, ki je bil predlagan, glejte, 40 členov na 73 straneh, zelo gosto, tehnično zapisano, to se ne da čez vikend proučiti. In jaz sem tule opozoril samo na eno zadevo in to je, da ta zakon vzpostavlja zakonsko podlago za drugačen, v praksi bolj izvedljiv način izvajanja obratovalnega monitoringa. Tule me je minister potem dopolnil, da gre verjetno in to je, mislim, da je to povedal, gre za odpadne vode za reševanje zaključkov bata za čiščenje odpadnih vod in plinov ter ravnanje z njimi v kemični industriji, ravnanje z odpadki ter proizvodnja celuloze in papirja, kjer je za emisije snovi v vodi treba za nekatere parametre zagotoviti izvajanje njihove meritve z dnevno ali tedensko periodiko.</font><br>
<font size="4">	To je menda težko v praksi izvajati, zato se sedaj zakonodaja prilagaja praksi, namesto da bi država poskrbela, da bi se ta praksa praktično prilagajala, prilagajala zakonodaji. Skratka, onesnaževalci se morajo prilagoditi našim zakonom državnim, ta Državni zbor pa mora sprejeti takšno ekološko zakonodajo, zakon o varstvu okolja vseeno na pomembno mesto seveda spada, da se bo zaščitilo Slovenijo pred onesnaževanjem. Namreč, če se bo, če bo prišlo do takšne, in mi smo na to opozorili, prav ta odbor, ko smo letos februarja na Odboru za infrastrukturo pa zdravje skupaj obravnavali onesnaženost Anhovega, Anhovega, kjer dojenčki nimajo možnosti piti vode drugače, kot kancerogene. In takrat je bil sprejet sklep, na katerega je minister za okolje in prostor izvedlo javno naročilo za projekt z naslovom Primerjalna analiza normativne ureditve izvajanja in prakse obratovalnega monitoringa emisij v zrak, ki je vzelo pravno informacijski center nevladnih organizacij. In v tej analizi in primerjavi pravnih ureditev se je pokazalo, da ima samo Avstrija ureditev, ko vseh meritev ne izvajajo le pooblaščeni izvajalci meritev, ampak tudi sam upravljalec, če je za to kompetenten in ostali primerni in kompetentni zaposleni.</font><br>
<font size="4">	Pazite: mi zdaj, če bo, ko bo prišlo do te spremembe, kot se zdajle tule predlaga, bomo praktično s 4. členom omogočili, da upravljalec na primer Salonit Anhovo ali pa Cinkarna Celje ali pa TEŠ-6 dela sam tele monitoringe dnevne ali pa tedenske in seveda lahko rezultat prilagodi tako, kot njemu, kot bo njemu koristilo. Jaz bom tole rekel: poglejte, že danes se monitoringi izvajajo s strani zunanjih izvajalcev, ko jih posamezne naročijo, merijo pa se skladno, izvajalci merijo emisije skladno z naročilom, naročilom naročnika, to je gospodarske družbe, ki hoče biti tudi čim bolj zaščitena. </font><br>
<br>
<b><font size="4">6. TRAK: (MT) – 18.40</font></b><br>
<br>
<font size="4">	(nadaljevanje) In s svojimi meritvami potem, z meritvami svojimi ali pa tisti, ali pa meritvami, ki so jih dobili pooblaščenci potem z njihovimi rezultati dokazuje, da s svojo proizvodnjo in poseganje v prostor tega ne onesnažuje.</font><br>
<font size="4">	Mislim, zdaj bodo sami, oziroma njihovi pooblaščenci dobili zakonsko podlago, da te meritve izvajajo naprej in to naj bi bil potem sprejemljiv, verodostojni nadzor. Ob tem, ko smo v prejšnji točki ugotavljali, kako hudo onesnaženje se je v preteklosti se v sedanjosti odvija v Sloveniji oziroma se v prihodnje, v kolikor bo, ne bo prepovedan fracking, tudi nadaljevalo.</font><br>
<font size="4">	In vsakemu onesnaževalcu se pa seveda zdi njegovo onesnaževanje nepomembno oziroma skladno z zakonom. Govorim, bom povedal konkreten primer, ne bom rekel imena firme, vendar, firma, ki sežiga odpadke, je s strani inšpekcije, inšpekcije, pristojne inšpekcije za nadzor nad izpusti dimnimi, ni nikoli ugotovila, da bi ta firma onesnaževala prekomerno svoje okolje. Potem je prišla pa, potem je prišlo pa Računsko sodišče in naredilo revizijo in Računsko sodišče v okviru revizije ugotovi, da ta firma je večkrat prekomerno onesnaževala okolje. In mi zdajle, ko bomo potrdili skozi, brez da bi podrobneje proučili ta zakon, pravim vam, lahko, lahko da se motim, vendar od petka do zdajle po moje nobena poslanska skupina, še manj pa poslanci, tega zakona nismo, niso mogli proučiti.</font><br>
<font size="4">	Zato, predsednik, sem rekel, da lahko tudi zaključimo današnjo razpravo, vendar zadeve, zadevo potem prekinite pa razpravo nadaljujemo na drugi seji, drugače bo naše, naše sprejemanje sklepov oziroma zakona in amandmajev neodgovorno in enako bo neodgovorno ravnanje tudi Državnega zbora, če bo to na svoji prihodnji seji obravnaval. Čeprav je bila, čeprav je bila obravnava tega zakona prvotno predvidena na novembrski seji. Hvala.</font><br>
<br>
<font size="4">	</font><b><font size="4">PREDSEDNIK BOJAN PODKRAJŠEK:</font></b><font size="4"> Ja, hvala za vaš prispevek, kolega Cigler.</font><br>
<font size="4">	Zdaj, preden dam besedo ministru, no, jaz bom se trudil, da bom to, ta odbor vodil odgovorno. Seveda čas v Sloveniji je velikokrat tisti, ki zavira razvoj Slovenije. Zakon, o katerem danes razpravljamo, je bil vložen v Državni zbor 3. 9. 2020, skratka več kot en mesec ga že imamo v Državnem zboru. Ko je seveda ministrstvo oziroma minister pozval, da bi to malo še pohiteli, no, niti kančka pomislekov nisem imel, da ne bi temu sledil. Še enkrat ponavljam, čas največkrat bremeni to državo.</font><br>
<font size="4">	Minister, izvolite.</font><br>
<br>
<font size="4">	</font><b><font size="4">MAG. ANDREJ VIZJAK:</font></b><font size="4"> Ja, hvala lepa.</font><br>
<font size="4">	No, to je bilo govora o nekih 70 straneh, glejte ta zakon ima 20 strani, no, in ima 40, 41 členov. Zdaj, to jaz mislim, tako kot, predsednik, pravite, da ni nemogoče predelati v enem mesecu dni, ne, to je mogoče predelati v enem mesecu dni, ampak o zadevi, ki jo je izpostavil poslanec Cigler, sploh ni govora v tem 2. členu, o katerem razpravljamo. Ta je, govori o proizvajalčevi razširjeni odgovornosti, monitoring je seveda povsem nekje drugje. Zdaj, lahko bi se, rad se bi pa kljub temu odzval na to, ne.</font><br>
<font size="4">	Poglejte, izvajanje obratovalnega monitoringa je v vsakem primeru naloga povzročitelja onesnaževanja oziroma, oziroma tega, ki oddaja emisije, skratka ni v nobenem primeru to naloga države, naloga države je samo takrat, kadar podvomi in izvaja neke kontrole oziroma kadar pride do nekih resnih deviacij med kakršnimikoli rezultati in, oziroma kadar pride do nekih sumljivih ali pa okoliščin, ki narekujejo take izredne monitoringe. Torej v vsakem primeru je to naloga tega upravljalca naprave, no.</font><br>
<font size="4">	Zdaj govorimo o tem, ali izvajamo ta monitoring v skladu z najboljšo tehnologijo ali ne. To je namreč zdaj diskusija. Kje se največkrat pri monitoringu pojavljale te neljube situacije, ko vidimo, da je problem, meritve pa tega ne zaznajo. Ne v tem, da nekdo švindla z rezultati, ampak predvsem v tem, da se monitoring ne izvaja kontinuirano, da v takrat v obdobju, ko pride do monitoringa, dnevnega lahko, tedenskega, mesečnega, kakršnegakoli, naprava ne imitira ničesar in je vse v redu. Potem ponoči ali pa drug dan ali pa čez vikend je pa problem. </font><br>
<br>
<b><font size="4">7. TRAK: (NM) – 18.45</font></b><br>
<br>
<b><font size="4">	</font></b><font size="4">(nadaljevanje) Rešitev tega je v kontinuiranem monitoringu, skladno z najboljšimi praksami. In to predpisujemo, predpisujemo, da lahko proizvajalec oziroma upravljavec naprave to dela, seveda s tem členom dajemo samo pooblastilo Vladi, da izjemoma to omogoči, vendar v skladu s temi najboljšimi tehnologijami, ki potem, a veste, če se to »online« kontinuirano dela, je zabeleženo, kaj se je zgodilo v nedeljo ponoči in kaj se je zgodilo v soboto popoldne in kaj se je zgodilo v ponedeljek, petek ob katerikoli uri. In jaz mislim, da je to korak naprej k tem, da bojo imeli verodostojnejšo sliko o emisijah določene naprave v okolje, ne pa korak nazaj, kajti danes ne glede na to, da to izvajajo pooblaščenci, če to ne izvajajo v skladu z najboljšo prakso oziroma najboljšimi tehnologijami BAT tako imenovanimi, potem lahko pride do teh situacij, ki si jih ne želimo in katere ste omenjali.</font><br>
<br>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala, minister.</font><br>
<font size="4">	Ugotavljam, da ni več razprave. </font><br>
<br>
<font size="4">Dajem na glasovanje 2. člen in vložene amandmaje koalicijskih poslanskih skupin k temu členu. Glasujemo.</font><br>
<font size="4">	Kdo je za? (12 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem 3. člen in vložen amandma koalicijskih poslanskih skupin k temu členu. Želi kdo razpravljat? (Ne.) Ugotavljam, da ne. Glasujemo.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem 4. člen in vložen amandma koalicijskih poslanskih skupin k temu členu. Želi kdo razpravljati? (Ne.) Ugotavljam, da ne. Glasujemo.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem 5. in 6. člen, h kateremu ni vloženih amandmajev. Želi kdo razpravljati? (Ne.) Če ne, zaključujem razpravo.</font><br>
<br>
<font size="4">	V razpravo dajem 7. člen in vložen amandma koalicijskih poslanskih skupin k temu členu. Želi kdo razpravljat? (Ne.) Ugotavljam, da ne. Glasujemo.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem od 8. do 12. člena, h kateremu ni vložen amandma. Želi kdo razpravljat? (Ne.) Ugotavljam, da ne, zato zaključujem razpravo.</font><br>
<br>
<font size="4">	V razpravo dajem 13. člen in vložen amandma koalicijskih poslanskih skupin k temu členu. Želi kdo razpravljat? (Ne.) Ugotavljam, da ne. Glasujemo.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem od 14. do 38. člena, h kateremu ni vloženih amandmajev. Želi kdo razpravljati? (Ne.) Ugotavljam, da ne, zato zaključujem razpravo.</font><br>
<br>
<font size="4">	V razpravo dajem 39. člen in vložen amandma koalicijskih poslanskih skupin. Želi kdo razpravljat? (Ne.) Ugotavljam, da ne. Glasujemo.</font><br>
<font size="4">	Kdo je za? (12 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem 40. člen in vložen amandma koalicijskih poslanskih skupin k temu členu. Želi kdo razpravljat? (Ne.) Ugotavljam, da ne. Glasujemo.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	V razpravo dajem 41. člen in vložen amandma koalicijskih poslanskih skupin. Želi kdo razpravljat? (Ne.) Ugotavljam, da ne. Glasujemo.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je amandma sprejet.</font><br>
<br>
<font size="4">	Zaključujem razpravo o členih in glasovanje o amandmajih. </font><br>
<font size="4">V skladu s prej sprejeto odločitvijo prehajamo še na glasovanje o vseh členih predloga zakona skupaj. Želi kdo obrazložiti svoj glas? (Ne.)</font><br>
<br>
<b><font size="4">8. TRAK: (NM) – 18.50</font></b><br>
<br>
<b><font size="4">	</font></b><font size="4">(nadaljevanje) Ugotavljam, da ne. Začetek glasovanja.</font><br>
<font size="4">	Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da so členi sprejeti.</font><br>
<br>
<font size="4">S tem zaključujem drugo obravnavo predloga zakona o spremembah in dopolnitvah… Prosim? S tem zaključujem drugo obravnavo Predloga zakona o spremembah in dopolnitvah Zakona o varstvu okolja na matičnem delovnem telesu. Sprejeti amandmaji bodo ključni v dopolnilnem predlogu zakona, ki bo sestavni del poročila odbora.</font><br>
<br>
<font size="4">Sedaj še prehajamo na… Sedaj še predlagam, da odbor sprejme naslednji sklep: </font><br>
<font size="4">»Odbor za infrastrukturo, okolje in prostor predlaga Kolegiju predsednika Državnega zbora, da se na dnevni red 21. seje Državnega zbora uvrsti naslednja točka dnevnega reda: Predlog zakona o spremembah in dopolnitvah Zakona o varstvu okolja.« Glasujemo.</font><br>
<font size="4">Kdo je za? (13 članov.) Kdo je proti? (2 člana.)</font><br>
<font size="4">	Ugotavljam, da je sklep sprejet.</font><br>
<br>
<font size="4">	Določiti še moramo poročevalca, ki bo poročilo odbora predstavil na seji Državnega zbora. Predlagam, da bi bil to moj podpredsednik, Mihael Prevc. Kdo temu nasprotuje? (Ne.) Ugotavljam, da ne.</font><br>
<br>
<font size="4">	S tem zaključujem 1. točko dnevnega reda in 32. nujno sejo Odbora za infrastrukturo, okolje in prostor. </font><br>
<font size="4">Hvala za vaše sodelovanje, pa ostanite zdravi.</font><br>
<br>
<b><font size="4">Seja je bila končana 6. oktobra 2020 ob 18.52.</font></b>