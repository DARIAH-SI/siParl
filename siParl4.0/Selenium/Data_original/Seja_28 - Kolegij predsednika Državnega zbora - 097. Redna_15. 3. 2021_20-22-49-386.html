<h5 class="label"><span>Vsebina zapisa seje</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR </b><br>
<b>KOLEGIJ PREDSEDNIKA DRŽAVNEGA ZBORA </b><br>
<b>97. seja</b><br>
<br>
<b>(15. marec 2021)</b><br>
</p></div><br>
<b>Kolegij je vodil Igor Zorčič, predsednik Državnega zbora. </b><br>
<b>Kolegij se je začel ob 8.02.</b><br>
<br>
<b>PREDSEDNIK IGOR ZORČIČ: </b>Spoštovane kolegice, kolegi, gospe in gospodje. <br>
Začenjam 97. sejo Kolegija. Obveščam vas, da sem v petek 12. marca obvestil, da bo na dnevni red uvrščena tudi 1a. točka – predlog za obravnavo predloga zakona po nujnem postopku ter vam hkrati posredoval novo gradivo k 2. in 5. točki. Obveščam vas, da kolega Branko Simonovič po pooblastilu nadomešča Franca Juršo. <br>
<br>
Prehajamo na <b>1. TOČKO – DOGOVOR O SKLICU IZREDNE SEJE DRŽAVNEGA ZBORA. </b>S sklicem seje Kolegija ste kot gradivo za to točko prejeli zahtevo za sklic izredne seje in predlog sklepa o obstoju izrednih okoliščin ter sklicu in izvedbi 66. izredne seje Državnega zbora. Skupina poslancev namreč že v zahtevi predlaga, da se to izredno sejo izvede skladno s 93.a členom Poslovnika zbora. Želi kdo besedo? Ugotavljam, da ne. Zaključujem razpravo. Prehajamo na odločanje o predlogu, da se 66. izredna seja skliče in izvede kot seja na daljavo. Predlog je sprejet, če ga podprejo vodje poslanskih skupin, katerih člani predstavljajo dve tretjini vseh poslancev. Predlog sklepa se glasi: sprejme se predlog sklepa o obstoju izrednih okoliščin ter sklicu in izvedbi 66. izredne seje Državnega zbora. <br>
Kdo je za? (SNS, NSi, SDS, SMC.) Soglasno sprejeto. <br>
S tem zaključujem to točko dnevnega reda. <br>
<br>
Prehajamo na<b> 1A. TOČKO – PREDLOG ZA OBRAVNAVO PREDLOGA ZAKONA PO NUJNEM POSTOPKU. </b>Predlog ste prejeli v petek 12. marca z obvestilom i širitvi današnje seje. Kolegij razpravlja in glasuje o predlogu Vlade, da Državni zbor po nujnem postopku obravnava Predlog Zakona o dopolnitvah Zakona o nalezljivih boleznih. Želi besedo predstavnica Vlade? Gospa mag. Janja Garvas Hočevar imate besedo.<br>
<br>
	<b>MAG. JANJA GARVAS HOČEVAR: </b>Hvala za besedo. Vlada Republike Slovenije predlaga Državnemu zboru, da predlog zakona obravnava po nujnem postopku, <br>
<br>
<b>2. TRAK: (NB) – 8.05</b><br>
<br>
	(Nadaljevanje): da se preprečijo težko popravljive posledice za delovanje države. Navedeno je potrebno, da se omilijo posledice oziroma zmanjša negativni učinek epidemije COVID-19 za državljane in gospodarstvo. Pojav novih različic virusa SARS-CoV-2, ki predstavlja veliko nevarnost za hitrejše širjenje okužbe, zahtevajo dosledno upoštevanje epidemioloških navodil, da osebe, ki so bile v stiku z okuženo osebo ali prihaja iz ogroženih območij, ostane v karanteni na domu na način, da niso v stiku z osebami, ki niso člani njihovega gospodinjstva. Novela zakona o nalezljivih boleznih tako uvaja karanteno na domu in nadzor nad njenim izvajanjem ne glede na to ali je bila oseba v karanteno napotena s strani NIJZ, policije ali na drug način. Novela tudi določa evidence potrebne za nadzor in določa neizvajanje karantene na domu kot prekršek. S tem varujemo zdravje vseh prebivalcev Slovenije in preprečujemo nadaljnje širjenje COVID-19 vključno z vsemi novimi različicami virusa SARS-CoV-2. <br>
	Hvala. <br>
<br>
<b>	PREDSEDNIK IGOR ZORČIČ:</b> Hvala lepa. <br>
	Odpiram razpravo. Miha Kordiš ima besedo. <br>
<br>
<b>	MIHA KORDIŠ (PS Levica):</b> Mi bomo tukaj glasovali proti, zaradi tega, ker ne vidimo nikakršne pametne podlage, da bi se na policijo nalagalo še dodatne nalove v povezavi z epidemijo COVID-19. poglejte, že od jeseni se ne izdajajo karantenske odločbe tako kot bi se morale, prenekateri delavec v tej državi je zato zašel v težave ker je bila karantenska odločba osnova za to, da je lahko črpal pomoč in podporo oziroma se zavaroval pred povračilnimi ukrepi delodajalcev, pa Vlada tega ni bila sposobna urediti. Tukaj pa beremo spremembe Zakona o nalezljivih boleznih kjer naj bi policija ustno človeka priklenila v karanteno, pa če za to obstaja dober razlog ali ne, glede na to kako stvari v tej državi potekajo, lahko sumimo, da ti ukrepi ne bodo omejeni zgolj na epidemiološko sliko in na zamajevanje epidemije COVID-19. tako, da se mi zdi tovrsten poseg v zakon neresen, še posebej kar takole ad hoc, pri tem, da se po Zakonu o nalezljivih boleznih praktično brklja že zadnjih nekaj mesecev in ni dobrega razloga, da bi se ga sedaj znova odpiralo in še to na tak način, da policija dobi še več pooblastil, kakšnega učinka na samo epidemijo se pa ne moremo nadejati, kvečjemu se lahko nadejamo nadaljnjega stopnjevanja represije. <br>
<br>
<b>	PREDSEDNIK IGOR ZORČIČ:</b> Hvala lepa. <br>
	Še kdo? (Ne.) zaključujem razpravo. <br>
	Na glasovanje dajem naslednji predlog sklepa: <br>
	»Predlog zakona o dopolnitvah Zakona o nalezljivih boleznih se obravnava po nujnem postopku.« <br>
	Kdo je za? (SNS, NSi, SDS, SMC, DeSUS.) Kdo je proti? (Levica.) Vzdržani. (LMŠ, SD, SAB.)<br>
	Ugotavljam, da je sklep sprejet. <br>
	S tem zaključujem to točko dnevnega reda. <br>
<br>
	Prehajamo na <b>2. TOČKO DNEVNEGA REDA – DOGOVOR O PRIPRAVI SKLICA 23. SEJE Državnega zbora, KI SE BO PRIČELA V PONEDELJEK, 22. MARCA 2021 OZIROMA O SKLICU IZREDNE SEJE NA PODLAGI 93.A ČLENA POSLOVNIKA DRŽAVNEGA ZBORA. </b><br>
	S sklicem seje sem vam kot varianto, gradivo poslal predlog sklepa o razveljavitvi terminskega programa za marec. Novo gradivo k tej točki ste prejeli v petek, 12. marca. V petek ste na podlagi zahteve za sklic izredne seje skupine poslancev s prvo podpisanim Danijelom Krivcem kot varianto gradivo prejeli še predlog sklepa o obstoju izrednih okoliščin ter sklicu in izvedbi 67. izredne seje Državnega zbora. Namesto redne seje v marcu bi tako v istem terminu, ki je za to predviden, to je v času od 22. do 30. 3. 2021, izvedli izredno sejo na podlagi 93.a člena Poslovnika zbora, to je na daljavo. Skupina poslank in poslancev, ki je zahtevala sklic izredne seje soglaša, da se izredna seja po potrebi zaključi po preteku roka iz prvega odstavka 58. člena Poslovnika. Prosim vas, da v razpravi v kolikor boste razpravljali, podate predloge za spremembe oziroma dopolnitve predloga sklepa o izvedbi seje na daljavo. Pred odločanjem o tem predlogu sklepa bomo odločali o predlogu sklepa o razveljavitvi terminskega programa za marec, skladno s katerim bi bil sicer pripravljen sklic redne marčevske seje zbora. <br>
	Odpiram razpravo. Ni želje po razpravi. <br>
	Zaključujem razpravo. <br>
<br>
<b>3. TRAK: (MK) – 8.10</b><br>
<br>
	(nadaljevanje) Prehajamo na glasovanje. Najprej prehajamo na glasovanje o naslednjem predlogu sklepa: terminski program Državnega zbora za marec 2021, ki ga je Kolegij sprejel na 95. seji, 19. 2. 2021, se razveljavi. <br>
	Kdo je za? (SNS, NSi, SDS, SMC, DeSUS.) Kdo je proti? Vzdržani? Ostali vzdržani. <br>
	Ugotavljam, da je sklep sprejet. <br>
	Prehajamo na odločanje o predlogu sklepa, da se izredna seja opravi na daljavo. Predlog je sprejet, če ga podprejo vodje poslanskih skupin, katerih člani predstavljajo dve tretjini poslancev. Predlog sklepa se glasi: prejme se predlog sklepa o obstoju izrednih okoliščin ter sklicu in izvedbi 67. izredne seje Državnega zbora. <br>
Kdo je za? (SNS, NSi, SDS, SMC, SD, LMŠ, DeSUS.) Proti? Vzdržani? (Levica, SAB.)  <br>
Ugotavljam, da je sklep sprejet. <br>
S tem zaključujem to točko dnevnega reda. <br>
<br>
Prehajamo na<b> 3. TOČKO – PREDLOG ZA OBRAVNAVO PREDLOGOV ZAKONOV PO SKRAJŠANEM POSTOPKU. </b>Predlog ste prejeli s sklicem seje Kolegija. Razpravljali in odločali bomo o treh predlogih za obravnavo predloga zakona po skrajšanem postopku. Najprej o tem, da se po skrajšanem postopku obravnava Predlog zakona o spremembah Zakona o prikritih vojnih grobiščih in pokopu žrtev. Želi besedo predstavnica Vlade? Gospa Garvas Hočevar, imate besedo. <br>
<br>
<b>MAG. JANJA GARVAS HOČEVAR: </b>Najlepša hvala. Vlada Republike Slovenije predlaga Državnemu zboru, da predlog zakona obravnava po skrajšanem postopku, in sicer, ker gre za manj zahtevne spremembe zakona za prenos pristojnosti med ministrstvoma. Hvala. <br>
<br>
<b>PREDSEDNIK IGOR ZORČIČ: </b>Hvala lepa. Odpiram razpravo. Ni želje po razpravi. Zaključujem razpravo. Na glasovanje dajem naslednji sklep: Predlog zakona o spremembah Zakona o prikritih vojnih grobiščih in pokopu žrtev se obravnava po skrajšanem postopku. <br>
Kdo je za? (SDS, SNS, NSi, SMC, DeSUS.) Proti? Vzdržani? (Levica, LMŠ, SAB in SD.)<br>
Ugotavljam, da je sklep sprejet. <br>
	Prehajam na obravnavo predloga, ad se po skrajšanem postopku obravnava Predlog zakona o spremembah in dopolnitvah Zakona o praznikih in dela prostih dnevih v Republiki Sloveniji. Želi besedo Zmago Jelinčič, imate besedo. <br>
<br>
<b>	ZMAGO JELINČIČ PLEMENITI (PS SNS): </b>Hvala lepa predsednik. <br>
<br>
<b>	PREDSEDNIK IGOR ZORČIČ: </b>Kot prvopodpisani. <br>
<br>
<b>	ZMAGO JELINČIČ PLEMENITI (PS SNS): </b>Mislim, da je smiselno, da Tiger dobi svoje obeležje med prazniki, s tem, da obremenitve za državni proračun ali za gospodarstvo ne bo, saj gre za dela prosti dan in glede na to, da smo dali med praznike Dan slovenskega športa mislim, da je dosti bolj pomembno ali pa vsaj tako pomembno tudi to, da uvrstimo med državne praznike prvi oboroženi spopad proti fašistom celo v nekdanji Jugoslaviji in da obeležimo ta dan s posebnim praznikom. <br>
<br>
<b>	PREDSEDNIK IGOR ZORČIČ: </b>Hvala lepa. Odpiram razpravo. Ni želje po razpravi. Zaključujem razpravo. Na glasovanje dajem naslednji sklep: Predlog Zakona o spremembah in dopolnitvah Zakona o praznikih in dela prostih dnevih v Republiki Sloveniji se obravnava po skrajšanem postopku. <br>
Kdo je za? (SNS, NSi, SDS, SAB, SD, DeSUS.) Proti? Vzdržani? (SMC, Levica.)<br>
Ugotavljam, da je sklep sprejet.<br>
Prehajamo še na obravnavo predloga, da se po skrajšanem postopku obravnava Predlog zakona o spremembah in dopolnitvah Zakona o začasnih ukrepih za omilitev in odpravo posledic COVID-19. Želi tukaj kdo besedo? Ugotavljam, da ne. Torej, prehajamo na glasovanje. Na glasovanje dajem naslednji predlog sklepa: Predlog zakona o spremembah in dopolnitvah Zakona o začasnih ukrepih za omilitev in odpravo posledic COVID-19 se obravnava po skrajšanem postopku. <br>
Kdo je za? (SNS, NSi, SDS.) Soglasno sprejeto. Hvala lepa. <br>
S tem zaključujem to točko dnevnega reda. <br>
<br>
Prehajamo na <b>4. TOČKO – TERMINSKI PROGRAM DELA DRŽAVNEGA ZBORA ZA APRIL 2021. </b>Gradivo ste prejeli s sklicem seje Kolegija. Odpiram razpravo. Želi kdo besedo? Ugotavljam, da ne. Zaključujem razpravo. Prehajamo na glasovanje. <br>
<br>
<b>4. TRAK (VI) 8.15</b><br>
<br>
<b>	</b>(nadaljevanje) Na glasovanje dajem naslednji predlog sklepa: »Sprejme se terminski program Državnega zbora za april 2021.«<br>
	Kdo je za? Soglasno sprejeto. <br>
	S tem zaključujem to točko dnevnega reda.<br>
<br>
	Prehajamo na <b>5. TOČKO DNEVNEGA REDA – OKVIRNI TERMINSKI PROGRAM DELA DRŽAVNEGA ZBORA ZA MAJ 2021.</b> <br>
	Novo gradivo k tej točki ste prejeli v petek 12. marca. Glede na odločitve Kolegija iz 3. točke ugotavljam, da na okvirnem terminskem programu za maj ostanejo predlogi zakonov, za katere je Kolegij sklenil, da se obravnavajo po skrajšanem postopku. Želi kdo besedo? Ugotavljam, da ne. Prehajamo na glasovanje. Na glasovanjem dajem naslednji predlog sklepa: »Sprejme se okvirni terminski program Državnega zbora za maj 2021.«<br>
	Kdo je za? <br>
	Ugotavljam, da je soglasno sprejeto. <br>
	S tem zaključujem to točko dnevnega reda. <br>
	<br>
	Prehajamo na <b>TOČKO RAZNO.</b> Pod to točko bi pa dal v razpravo prošnjo poslanke Alenke Bratušek za odobritev sodelovanja na seji na daljavo. Mogoče je tu še kakšna dopolnilna obrazložitev. Maša Kociper. <br>
<br>
<b>	MAŠA KOCIPER (PS SAB):</b> Hvala lepa, predsednik. Verjetno ste kolegij že seznanjeni, predsednica naše stranke Alenka Bratušek si je zlomila nogo. Je na bolniški odsotnosti. Nima še niti pete, ki bi omogočala, da bi se lahko gibala naokrog z berglami ali kakorkoli, skratka mora mirovati. In želela bi izkoristiti možnost sodelovanja na seji na daljavo v skladu s 93.a členom. Jaz sem že takrat ob sprejemanju opozorila, da ta člen ni jasen v dveh točkah. Ena od teh dveh točk je, kateri poslanci sploh lahko sodelujejo na tej seji na daljavo. In če si pogledamo 93.a člen je v bistvu, da v primeru, da je seja izglasovana, kar je, govorim tako o seji, ki bo danes kot o redni seji Državnega zbora. Poslovnik pravzaprav nikjer ne določa, da mora poslanec izpolniti kakršenkoli drug pogoj. Se pravi, kadar je odločitev, da bo seja na daljavo speljana s strani Kolegija sprejeta, lahko poslanec samo, to je tretji odstavek, samo sporoči predsedniku Državnega zbora odločitev o tem ali bo sodeloval na seji izven sedeža Državnega zbora in to je vse, kar naš poslovnik določa. Poslovnik nikjer ne določa, da mora biti poslanec, ki je odsoten, odsoten zaradi tega, ker je v samoizolaciji ali zato, ker mu je izdana karantenska odločba. Poslovnik to nikjer ne določa. Vem, da smo vsi nekako takrat, ko smo sprejemali ta zakon, to razumeli v tem smislu, ampak jaz, predsednik, predlagam, da opraviš ponovni razmislek. Kolegica je izrazila željo, želi sodelovati, ni težko bolna, je samo nemobilna, lahko in razpravlja in sodeluje in Poslovnik ji to omogoča. Lepo prosim, predsednik, če lahko ali se sam odločiš, ali pa mogoče se posvetuješ s svojim posvetovalnim telesom in sprejmemo to odločitev. Hvala lepa. <br>
<br>
<b>	PREDSEDNIK IGOR ZORČIČ:</b> Jaz predlagam, da se še, glede na to, da še imamo nekaj časa, o tem pogovorimo, zaradi tega, ker je to aktualno tudi morda za neko nadaljnjo spremembo Poslovnik. Mi smo o tem že veliko govorili za to mizo. Spomnimo se, ko je ta sprememba Poslovnika nastajala je bila, bom rekel, večina poslanskih skupin za neko zelo omejeno uporabo teh sej na daljavo. Torej, takrat je bilo rečeno s strani večine, da to mora biti izključno za namene epidemije. Zaradi tega so bili potem vneseni še dodatni predlagani neki amandmaji in spremembe. Ampak do danes se je pokazalo, da je ta sistem, ki smo ga vzpostavili relativno preprost in da nam sicer omogoča nekoliko širšo uporabo. Je pa seveda na nas, da se odločimo, ali bomo to uporabo razširili. Poslovnik je tak, kot sem omenil, iz navedenih razlogov zelo omejen in se nanaša na Covid situacije. <br>
<br>
<b>5. TRAK: (NB) – 8.20</b><br>
<br>
	(Nadaljevanje): Jaz vsakomur, ki mi sporoči, da je v neki Covid situaciji, da je bil na primer v tveganem stiku, seveda moram odobriti sodelovanje na seji, če je izražena želja, sicer pa prihajamo na polje kjer to razširjamo, zelo. Tako da, dajte, ne vem, prosim če se mogoče malo opredelite, pa če ne zaradi drugega, vsaj za to, da gremo potem, če je res soglasje v zvezi s tem ali pa visoka stopnja soglasja, da gremo v spremembo Poslovnika. <br>
	Kolega Zmago Jelinčič. <br>
<br>
<b>	ZMAGO JELINČIČ PLEMENITI (PS SNS):</b> Hvala predsednik. <br>
	No, jaz mislim, da ne moremo pristati na to, kajti to pomeni, da v naslednjih rundah bo človek ostal doma in bo lahko od doma prisostvoval na seji, ker se bo slabo počutil, ker ga bo bolel želodec, ker bo imel drisko ali kaj podobnega. Mislim, da s tem popolnoma razvrednotimo funkcijo in pa dejansko delovanje parlamenta. Ne moremo pristajati na take zadeve, kajti v tem primeru potem zakaj potem sploh hodimo sem. Bodimo doma, bodimo povezani pa delajmo kakor nam pač paše. Jaz mislim, da je to, da bi bila to popolna zloraba naše funkcije in nikakor ne pristajam na kaj takega. <br>
<br>
<b>	PREDSEDNIK IGOR ZORČIČ: </b>Hvala lepa. <br>
	Matjaž Han. <br>
<br>
<b>	MATJAŽ HAN (PS SD):</b> Samo eno vprašanje. Kaj pa v primeru, ko je poslanec cepljen, pa ima vročino? V tem primeru se je pri nas, samo ne vem kaj se je naredilo, mene je včeraj Baković obvestil, da ima vročino, in da je bil cepljen. Ali mu to omogoča ali ne? Samo toliko, da vem. <br>
<br>
<b>	PREDSEDNIK IGOR ZORČIČ:</b> Ja, to je že povezano s Covidom in tako, da jaz mislim, da to spada… / oglašanje iz ozadja/ …pod te primere. <br>
<br>
<b>	MATJAŽ HAN (PS SD):</b> Tudi nisem se danes zjutraj slišal z njim, samo… Okej, hvala. <br>
<br>
<b>	PREDSEDNIK IGOR ZORČIČ:</b> Ja, Maša. <br>
<br>
<b>	MAŠA KOCIPER (PS SAB):</b> Jaz bi samo dopolnila nekaj, predsednik. To o čemer se pogovarjamo, da se razumemo, velja samo kadar je ta Kolegij že izglasoval sejo na daljavo. Se pravi, ne govorimo, da bi kar za vedno to spremenili. Kadar ta Kolegij izglasuje sejo na daljavo, imamo to enostavno tehnično možnost, da se poslanec priklopi. V vseh primerih, ko bo epidemije konec, itn., te možnosti več ne bo in takrat bo treba razmišljati o spremembi Poslovnika. Predsednik, tebe kot pravnika pa opozarjam, ti veš, da velja to kar je zapisano v členu in ne to kar smo se pogovarjali ko smo člen sprejemali. Zmago Jelinčič lahko je za ali proti, dikcija Poslovnika nič ne določa o tem, da mora biti poslanec v karanteni ali v samoizolaciji. Te pogoje določa samo glede določitve pogojev za sejo na daljavo. To sem tudi jaz živela v drugi veri, da je v enemu členu to bolj natančno napisano. Ko sem zdaj to zaradi primera Bratušek gledala, nismo tega napisali in sem se spomnila, da sem to že takrat opozorila. Samo tako v dopolnitev. <br>
<br>
<b>	PREDSEDNIK IGOR ZORČIČ: </b>Ja. Se strinjam s tem in jaz bom te določbe razlagal v skladu z namenom zaradi katerega smo sprejeli sklep, da se izvede izredna seja. Temu je to bilo namenjeno. Jaz moram seveda v obzir dati tudi vso to genezo nastanka sprememb v Poslovniku. <br>
	Kolega Zmago Jelinčič. <br>
<br>
<b>	ZMAGO JELINČIČ PLEMENITI (PS SNS): </b>Ja, jaz predsednik te ne bom opozarjal, ampak bom pa povedal svoje mnenje. Se pravi, kdorkoli bo na bolniški, bo lahko tudi v službi. To se pravi, kaj potem pomeni, da je sploh, da je na bolniški, če bo obenem v službi, ker bo na daljavo glasoval. V tem primeru je potem najboljše, da gremo zdajle domov, pa se vsi vključimo na daljavo pa delamo od doma, kolikor delamo. Drugače pa, mislim da ta predlog je narejen, vemo s kakšnim namenom, s kakšno željo, ampak če je nekdo bolan, v bolniški, kakorkoli že, potem se to ne more zlorabljati. <br>
<br>
<b>	PREDSEDNIK IGOR ZORČIČ:</b> Okej. Še kdo kaj, karkoli drugega? (Ne.) Hvala lepa. <br>
	Ja, Miha Kordiš. <br>
<br>
<b>	MIHA KORDIŠ (PS Levica):</b> Ta teden v sredo bodo zasedale finance, ki bodo obravnavale Zakon o izvrševanju proračuna Republike Slovenije brez da bi bil predhodno potrjen postopek na Kolegiju predsednika Državnega zbora, se pravi, brez da bi sploh šla obravnava čez ta organ, je bila seja kar sklicana. In me zanima, kako je to mogoče, ker po taki logiki se nas lahko nabere nekaj poslancev skupaj in se usedemo v eno dvorano, si skličemo sejo in si tam<br>
<br>
<b>6. TRAK (VI) 8.25</b><br>
<br>
<b>	</b>(nadaljevanje) izglasujemo karkoli hočemo. To ne gre. Zato imamo Poslovnik, ki ureja tovrstne postopke. Vsebinski ton tej akciji pa daje naslednje dejstvo. Ustavno sodišče je zaustavilo izvajanje specialnega zakona, ki bi omogočil podpisovanje orožarskih pogodb za več let vnaprej. In ker se je to zgodilo sedaj očitno Vlada išče obvode in si spreminja zakon o izvrševanju proračuna Republike Slovenije, ki bi naredil isto, kot zakon, ki ga je že zaštopiralo Ustavno sodišče. In iz tega lahko samo sklepam torej, da se sklic Odbora za finance, ki naj obravnava zakon o izvrševanju proračuna in omogoči večletne orožarske pogodbe mimo Kolegija predsednika Državnega zbora ne dogaja po naključju, ampak se dogaja namerno. V kolikor se motim sem seveda pripravljen takoj opravičiti. Lahko se ker opravičim vnaprej in na zalogo. Moje vprašanje pa torej stoji, kako je mogoče, da imamo v sredo predviden Odbor za finance in obravnavo zakona oziroma spremembo zakona po nujnem postopku, brez da bi ta postopek kakorkoli žegnal Kolegij predsednika Državnega zbora?<br>
<br>
<b>	PREDSEDNIK IGOR ZORČIČ:</b> Kolega Kordiš, drugi odstavek 164. člena Poslovnika pravi takole: »Za obravnavo in sprejem predloga zakona o izvrševanju proračuna se uporabljajo določbe tega poslovnika o obravnavi zakona po nujnem postopku.« Se pravi, po samem Poslovniku se uporablja nujni postopek. To je moj odgovor. <br>
	Še kdo? Kolegica Maša Kociper. <br>
<br>
<b>	MAŠA KOCIPER (PS SAB):</b> Predsednik, mi smo uradno prošnjo glede prejšnje točke dali na Kolegij. Jaz sem mislila, da bomo, ne vem, da ne bo samo mnenje, da bomo se nekaj odločili, ali da boš dal na glasovanje ali da boš povedal odločitev. Mi se pravzaprav pritožujemo na tvojo odločitev. <br>
<br>
	<b>PREDSEDNIK IGOR ZORČIČ:</b> To ni moja odločitev. To je odločitev Kolegija, ki je bila že sprejeta. <br>
<br>
	<b>MAŠA KOCIPER (PS SAB):</b> Odločitev Kolegija…/ oglašanje iz klopi/ Daj preberi poslovnik Dani, prosim. Odločitev Kolegija je bila glede seje na daljavo. Mi prosimo za odločitev glede sodelovanja poslanke Bratušek. <br>
<br>
	<b>PREDSEDNIK IGOR ZORČIČ:</b> Kolegica Maša Kociper, 11. 3., se pravi 8. 3. je bil sprejet sklep v katerem je sledeče besedilo in to na Kolegiju: »Izven sedeža Državnega zbora lahko na seji sodeluje le tiste poslanke in poslanci, ki jim je bila odrejena karantena ali bi njihova osebna udeležba na seji iz epidemioloških razlogov predstavljala tveganje za zdravje in varnost poslancev.« Jaz mislim, da je to dovolj jasno. …/oglašanje iz klopi/ <br>
<br>
	<b>MAŠA KOCIPER (PS SAB):</b> Ali se ta sklep nanaša na današnjo sejo? <br>
<br>
	<b>PREDSEDNIK IGOR ZORČIČ:</b> Se. Ja, tako. In to je to. Okej. Še kdo? Ne. Hvala lepa. <br>
	Zaključujem 97. sejo Kolegija. <br>
<br>
<b>Seja Kolegija se je končala 15. marca 2021 ob 8.28.</b>