<h5 class="label"><span>Vsebina zapisa seje (v pregledu)</span></h5><div align="center">
<p><b>REPUBLIKA SLOVENIJA</b><br>
<b>DRŽAVNI ZBOR</b><br>
<b>KOLEGIJ PREDSEDNIKA DRŽAVNEGA ZBORA</b><br>
<b>56. seja</b><br>
<br>
<b>(24. januar 2020)</b><br>
<br>
</p></div><br>
<b>Sejo je vodil mag. Dejan Židan, predsednik Državnega zbora.</b><br>
<b>Seja se je začela ob 10.02.</b><br>
<br>
<b>1. TRAK: (TB)</b><br>
<br>
<b>	PREDSEDNIK MAG. DEJAN ŽIDAN:</b> Spoštovane poslanke, spoštovani poslanci, spoštovane gospe, spoštovani gospodje, začenjam 56. sejo Kolegija predsednika Državnega zbora, ter vas še enkrat vljudno pozdravljam.<br>
	Hkrati vas obveščam, da imamo nekaj pooblastil: gospod Miha Kordiš zamenjuje dr. Mateja Tašnerja Vatovca, gospod Ivan Hršak zamenjuje gospoda Franca Juršo, gospa Tina Heferle zamenjuje gospoda Branega Golubovića, gospod Gregor Perič zamenjuje gospoda Igorja Zorčiča, gospa Anja Bah Žibert zamenjuje gospoda Danijela Krivca. To so zamenjave.<br>
<br>
	S tem, spoštovane in spoštovani, prehajamo na <b>1. TOČKO DNEVNEGA REDA – DOLOČITEV ČASA OBRAVNAVE TOČK DNEVNEGA REDA 15. SEJE DRŽAVNEGA ZBORA, KI SE BO PRIČELA V PONEDELJEK, 27. JANUARJA 2020.</b><br>
	Tudi pisno ste že dobili informacijo, da bomo dan pričeli z minuto molka ob svetovnem dnevu spomina na žrtve Holokavsta. Gradiva k tej točki ste prejeli včeraj, s sklicem seje kolegija. Želi kdo razpravo? (Da.)<br>
Izvolite, gospod Perič.<br>
<br>
<b>GREGOR PERIČ (PS SMC):</b> Ja, hvala lepa.<br>
Jaz bi samo prosil za Poslansko skupino SMC pri 7. točki, da se predviden čas, torej iz 40 minut, poveča za 10 minut, na 50.<br>
Hvala lepa.<br>
<br>
<b>PREDSEDNIK MAG. DEJAN ŽIDAN:</b> Dogovorjeno.<br>
Ugotavljam, da druge želje po razpravi ni.<br>
Potem, spoštovane poslanke, spoštovani poslanci, gremo na sprejemanje naslednjega predloga sklepa in sicer: »Sprejme se čas za obravnavo posameznih točk dnevnega reda 15. seje zbora, ki se bo pričela v ponedeljek, 27. februarja 2020, kar vključuje prošnjo SMC-ja.«<br>
Kdo je za? (Popolno soglasje.)<br>
Ugotavljam, da je sklep sprejet in s tem zaključujem to točko dnevnega reda.<br>
<br>
Smo na <b>2. TOČKI – RAZNO</b>.<br>
	Izvolite, Matjaž Han, gospod Zmago Jelinčič Plemeniti, gospod Miha Kordiš.<br>
<br>
<b>2. TRAK: (SB) – 10.05</b><br>
<br>
<b>	MATJAŽ HAN (PS SD): </b>Jaz samo, predsednik, sprašujem, zdaj, vidimo, da bo potekala seja tri dni, se pravi do srede, vidimo, da je na zadnji točki v sredo Zakon o zdravstvenem varstvu in zdravstvenem zavarovanju, vidimo, da so vloženi amandmaji, se pravi, da bo verjetno potreba z uskladitvenim amandmajem v primeru, da bodo. Potek me potem zanima, kdaj bomo nadaljevali potem to sejo. Če se lahko vsaj okvirno dogovorimo zaradi prisotnosti poslancev in tako naprej. Mogoče, samo razmišljanje. To je to. Hvala.<br>
<br>
<b>	PREDSEDNIK MAG. DEJAN ŽIDAN:</b> Dovolite, da takoj odgovorim. Vidite, da načeloma je v sredo glasovanje ob pol devetih, ker obstaja verjetnost, da pri drugem oziroma tretjem zakonu ne bo vloženih amandmajev, pomeni minus 2 uri kot maksimalno. Sam načrtujem, da če bo potreben uskladitveni amandma, da bom kvalificiranega predlagatelja, če bo potreben, to mene mora opozoriti Vlada ali Zakonodajno-pravna služba, da bom prosil, da se pripravi v roku ure in ure in pol, tako da lahko glasujemo še isti dan. In če bo vlagatelj to sposoben, bomo tak naredili. /Oglašanje iz klopi/ Hvala. Gospod Zmago Jelinčič Plemeniti, izvolite. <br>
<br>
<b>	ZMAGO JELINČIČ PLEMENITI (PS SNS):</b> Hvala lepa. Predsednik, samo ena jezikovna opomba. Ni popolnega soglasja, je soglasje ali ga pa ni. Samo to.<br>
<br>
<b>	PREDSEDNIK MAG. DEJAN ŽIDAN:</b> Najlepša hvala. Se priporočam tudi za prihodnje. Gospod Miha Kordiš, izvolite.<br>
<br>
<b>	MIHA KORDIŠ (PS Levica):</b> Hvala za besedo, predsedujoči.<br>
	Na Vladi se je očitno razpasla ena zoprna navada neodgovarjanja na postavljena poslanska vprašanja. V Levici imamo vsaj 8 neodgovorjenih poslanskih vprašanj, prvo izmed teh neodgovorjenih vprašanj je bilo postavljeno 22. 11. prejšnje leto in to ne gre. Poslanci imamo na voljo orodje poslanskih vprašanj z razlogov, Vlada ima sovje 30-dnevno obvezo zato, da na ta vprašanja odgovori z razlogom in ne more se kar požvižgati na vse te roke in ne odgovarjat.<br>
<br>
<b>	PREDSEDNIK MAG. DEJAN ŽIDAN:</b> Hvala. <br>
	Moram povedati, da že pred tednom dni sem poslal pisno opozorilo Vladi, da je potrebno spoštovati Državni zbor, pa tudi zakonodajo, ki je. Ustavno sem dobil pozitiven odgovor, bi pa želel, ker ste tukaj predstavniki Vlade, da kljub vsemu se odzovete na to kar je bilo sedaj povedano. Izvolite. <br>
<br>
<b>	STOJAN TRAMTE: </b>Hvala lepa. Lep pozdrav vsem skupaj! <br>
	Po današnji evidenci za odgovore oziroma vprašanja poslanska je bilo vse odgovorjeno. Kar se pa posameznih ministrstev tiče pa se / nerazumljivo/ da nimamo v tem trenutku odgovora. Hvala.<br>
<br>
<b>	PREDSEDNIK MAG. DEJAN ŽIDAN:</b> Moja prošnja je, da ko se dobimo naslednjič, da pod točko razno v bistvu nam poročate o pregledu pri posameznih ministrstvih. Saj boste razumeli, da Državni zbor na to ne more pristati. S tem, spoštovane, spoštovani dovolite, da soglasno ugotovim, da prekinjamo to točko in današnjo sejo in vam želim prijeten dan. Zaključujem to sejo.<br>
<br>
<b>Seja se je končala 24. januarja 2020 ob 10.08. </b>