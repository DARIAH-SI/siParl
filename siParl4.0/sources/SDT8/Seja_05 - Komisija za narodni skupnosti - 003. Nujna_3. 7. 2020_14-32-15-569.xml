<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA NARODNI SKUPNOSTI</font></b><br/>
<b><font size="4">3. nujna seja</font></b><br/>
<br/>
<b><font size="4">(3. julij 2020)</font></b></p></div><br/>
<b><font size="4">Sejo je vodil Ferenc Horváth, predsednik komisije.</font></b><br/>
<b><font size="4">Seja se je začela ob 14.02. </font></b><br/>
<br/>
<b><font size="4">1. TRAK: (DAG)</font></b><br/>
<br/>
<b><font size="4">	PREDSEDNIK FERENC HORVÁTH: </font></b><font size="4">Spoštovani prisotni! Začenjam 3. nujno sejo Komisije za narodni skupnosti.</font><br/>
<b><font size="4">	</font></b><font size="4">Najprej naj izrečem dobrodošlico novim članom komisije – lep pozdrav! -, pa tudi ostalim članicam in članom komisije ter vabljenim gostom. / pozdrav tudi v italijanskem in madžarskem jeziku/ </font><br/>
<font size="4">	Obveščam vas, da imamo dve nadomeščanji, in sicer s pooblastilom gospod Jure Ferjan nadomešča gospo Nado Brinovšek, Mihael Prevc pa nadomešča gospo Tadejo Šuštar. </font><br/>
<br/>
<b><font size="4">2. TRAK: (DAG) – 14.05</font></b><br/>
<br/>
<b><font size="4">	</font></b><font size="4">(nadaljevanje) Preden preidemo na določitev dnevnega reda, naj vas seznanim z novim načinom glasovanja. Glasovanje poteka s pomočjo vgrajenih glasovalnih naprav, poslanci in poslanke lahko glasujete le z vstavljeno identifikacijsko kartico, zato moramo glasovalne kartice vedno prinesti s seboj. Če slučajno kdo od poslancev oziroma članov komisije nima glasovalne kartice s sabo, prosim, da jo prinese. </font><br/>
<br/>
<font size="4">	Prehajamo na določitev dnevnega reda seje komisije. S sklicem ste prejeli dnevni red. Ker v poslovniškem roku nisem prejel predlogov za njegovo spremembo, je določen, kot je bil predlagan s sklicem seje.</font><br/>
<br/>
<font size="4">	Obveščam vas, da imamo za današnjo sejo kar obširen seznam vabljenih, zato vseh zdaj ne bom bral. Vse skupaj še enkrat prav lepo pozdravljam!</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PROBLEMATIKA PREDVAJANJA TV ODDAJ ZA MADŽARSKO NARODNO SKUPNOST NA PRVEM PROGRAMU TELEVIZIJE SLOVENIJA.</font></b><br/>
<b><font size="4">	</font></b><font size="4">K tej točki ste prejeli gradivo, ki je bilo objavljeno na spletnih straneh Državnega zbora s sklicem seje. Naknadno pa ste preko sistema Udis prejeli še gradivo številka 010-920-1/2 z dne 26. 6. 2020. </font><br/>
<font size="4">	Najprej k besedi vabim predstavnike slovenske radiotelevizije, in sicer kot prvemu dajem besedo gospodu Igorju Kaduncu, generalnemu direktorju RTV Slovenija. Izvolite. </font><br/>
<br/>
<font size="4">	</font><b><font size="4">IGOR KADUNC: </font></b><font size="4">Najlepša hvala za povabilo na to sejo. Dnevni red je na srečo kratek, glede na to, da je petek, pa vendar je pomemben, zato ker umeščanje programov obeh manjšin je za nas zelo pomembna zadeva. Po drugi strani mi je žal, da smo vas na nek način obremenili s to problematiko. Nastala je v času korone, ko se je iskalo rešitev za to, da bi tudi z radiotelevizijo oziroma Televizijo Slovenije čim bolj prispevali k temu, da se problemi, ki so se pojavili v zvezi z zaprtjem šol, izobraževanjem otrok, da se to umesti </font><br/>
<br/>
<b><font size="4">3. TRAK: (DAG) – 14.10</font></b><br/>
<br/>
<b><font size="4">	</font></b><font size="4">(nadaljevanje) čim več tudi v televizijske programe, in v tem smo v veliki meri uspeli; če se ne motim, ste imeli pred kratkim tudi posvet na to temo, kako tudi v bodoče morda to bolje izkoriščati. Seveda, kolateralna škoda tega so bile pa oddaje madžarske manjšine studia v Lendavi, ki so bile do tedaj na prvem programu nekaj čez tri, in takrat se je to začasno prenehalo. Očitno je prezaposlenost botrovala pa še temu problemu, da nismo ustrezno komunicirali svojih odločitev. In potem se je postavljalo vprašane, ali gre tu za neko začasno premestitev ali gre za neko trajnejšo premestitev. Pri tem pa je nastopil tudi problem, da se ni našlo nekega res fiksnega termina, kjer bi si lahko vsi, ki jih to zanima, pogledali te oddaje. Po koroni je prišlo, kot rečeno, do tega nesporazuma, da se to ni ustrezno komuniciralo in so se potem postavljala vprašanja, kako naprej. </font><br/>
<font size="4">	Zdaj je situacija taka, da smo obnovili tisto, kar je zapisano v našem programsko-produkcijskem načrtu, to je PPN. Tako zdaj predvidevamo, da bo tudi naprej. Sicer se pripravlja rebalans PPN predvsem na drugih postavkah, na katere je ta koronavirus in izpad dohodka, pa tudi večji stroški, ki smo jih imeli, vplivalo. Računamo, da bomo lahko na tem področju ostali pri tem, to še ni stoprocentno, vendar mislim, da bodo v tej smeri šle rešitve. </font><br/>
<font size="4">	To bi bil krajši uvod. Za nas, pa mislim, da tudi za vas, pa je pomembno, da se stvari tudi na Televiziji Slovenija in celotnem RTV vendarle spreminjajo in da bomo po tem, ko bomo definirali, kako bo do konca leta, šli tudi v pripravo predloga produkcijskega načrta s programskimi shemami za naslednje leto. In v okviru tega smo se že dogovorili, da se bomo znotraj pogovarjali tudi o tem, kako na najbolj ustrezen način umeščati tiste oddaje, manjšinske oddaje, ki so tudi zanimive za širšo javnost. Tako nam bo mogoče razprava danes pri tem lahko koristila. Ne gre pa za to, da bi šlo za kakšne redukcije ali pa karkoli takega, tako je ta bojazen, kar se nas tiče, odveč. </font><br/>
<font size="4">	Hvala.</font><br/>
<br/>
<b><font size="4">	PREDSEDNIK FERENC HORVÁTH: </font></b><font size="4">Hvala lepa, gospod generalni direktor. </font><br/>
<font size="4">	Besedo dajem gospe Nataliji Gorščak, direktorici TV Slovenija. Izvolite. </font><br/>
<br/>
<font size="4">	</font><b><font size="4">NATALIJA GORŠČAK: </font></b><font size="4">Pozdravljeni!</font><br/>
<font size="4">	V času koronavirusne epidemije smo oddaje premestili na TV SLO3 na TV Maribor, z namenom, da bi zagotovili v tem terminu izobraževalne oddaje za približno 180 tisoč osnovnošolcev, ki jim je bil namenjen ta termin. Glede na razpravo v ponedeljek v tej isti dvorani smo to delo zelo dobro opravili. Skupaj z Ministrstvom za izobraževanje, šolstvo in šport tudi načrtujemo jeseni neko izobraževanje na daljavo, seveda pač drugače, kot smo ga doslej. Oddaje smo vrnili po PPN nazaj v shemo. Dogovarjamo se, kako bomo potem naprej programirali te oddaje. Vsekakor pa je stvar programske sheme v domeni programskega sveta. In jaz mislim, da pogovori o tem, kam naj gre kakšen program, se morajo odvijati v sklopu programske politike, se pravi, programskega sveta. </font><br/>
<br/>
<b><font size="4">	PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Prosil bi Heleno Zver, namestnico generalnega direktorja, da prevzame besedo. </font><br/>
<br/>
<font size="4">	</font><b><font size="4">HELENA ZVER: </font></b><font size="4">Hvala lepa.</font><br/>
<font size="4">	O preteklih časih oziroma obdobju koronavirusa ne bi govorila, saj sta generalni direktor in direktorica televizije o tem že marsikaj povedala. Strinjam se z generalnim direktorjem, da so narodnostne oddaje v madžarskem jeziku utrpele to kolateralno škodo zaradi epidemije. Stanje, ki je veljalo pred covidom, je zdaj vzpostavljeno. Upam, da se bo tudi ohranilo, vsaj do konca leta, da s tem rebalansom še ne bo prišlo do te spremembe. </font><br/>
<font size="4">	</font><br/>
<b><font size="4">4. TRAK: (DAG) – 14.15</font></b><br/>
<br/>
<b><font size="4">	</font></b><font size="4">(nadaljevanje) Takrat, ko smo se pogovarjali o tej zadevi, je bilo še tako, da ostanejo oddaje pač tako kot v času koronavirusa. Sklepi programskega odbora in RTV Slovenija so odločili tako, da se vrnejo te oddaje na svoje staro mesto, dokler ne pride do drugačne odločitve. </font><br/>
<font size="4">	Za madžarsko narodno skupnost je bilo vedno izjemnega pomena, da se te oddaje predvajajo na prvem programu TV Slovenija, s tem namenom smo jih tudi vedno podnaslavljali, saj želimo z njimi doseči tudi širšo ciljno publiko, se pravi, ne samo madžarske narodne skupnosti, ampak tudi vse državljanke in državljane v Republiki Sloveniji, saj želimo, da vedo, kaj se dogaja v tej skupnosti. Zato je bila ta težnja po prisotnosti na prvem programu TV Slovenija pri nas vedno prisotna. Vpisovali smo jo vsako leto v PPN, vpisovali smo jo v vse strategije, tudi v sedanji strategiji do leta 2022 je zapisana ta težnja. In naša težnja je še naprej – in upam, da bomo lahko z vodstvom TV Slovenija nekako prišli na zeleno vejo -, da bomo lahko do nekega kompromisnega predloga prišli, ki bo zadovoljujoč za obe strani. Ne gre za prvi poskus premestitve teh oddaj iz prvega programa, je pa res tudi, da se dogajajo dandanes take spremembe na področju televizije, da me je malce strah, ali nam bo uspelo ohraniti naš dosežen status ali ne. </font><br/>
<font size="4">	Te oddaje so, kot sem že omenila, opravljale vlogo mostu med večino in manjšino. In to vlogo, kot je tudi simboličen naslov naše najstarejše oddaje, želimo ohraniti tudi v bodoče. Zavedati se moramo, da je bilo te mostove kar težko zgraditi. Gradili smo jih 42 let. Porušiti jih je mogoče z eno odločitvijo, na novo zgraditi pa bo verjetno veliko težje in mogoče ta most nikoli več ne bo tako trden, kot je bil prej. V prid tega, kako pomembno je predvajanje naših oddaj na prvem programu Televizije Slovenija, o tem priča tudi to, da smo v naši zadnji javnomnenjski raziskavi prišli do podatka, da 68 % naših gledalcev gleda te oddaje prav na tem programu. </font><br/>
<font size="4">	Med razlogi za prestavitev se pogosto navaja tudi argument gledanosti. V času epidemije je ta seveda povečana pri vseh programih in verjetno bi bilo tako tudi v primeru programa madžarske narodnostne skupnosti. Seveda ne bi šlo za tako veliko povečanje, kot je šlo, recimo, pri oddajah, ki jih je pripravljala TV Slovenija, in to je zelo pohvalno, neke vrste šolsko televizijo. Ampak glede na to, da so bili vsi gledalci doma in so si vsi želeli teh informacij glede dogodkov v zvezi z epidemijo, malce pogrešamo, da ni bilo te možnosti, da bi lahko tudi oni bili obveščeni v svojem maternem jeziku o teh najpomembnejših zadevah. Se pravi, gre za program posebnega pomena, za manjšinski program, in prepričani smo, da gledanost ne more biti edini in najbistvenejši kriterij. Verjetno ni pomembno samo to, da pripravljamo te oddaje v madžarskem jeziku, ampak tudi to, da so vidne, da jih vidi čim več ljudi. </font><br/>
<font size="4">	Biti manjšina je izjemno zapleteno in občutljivo vprašanje, mislim, da se tega vsi zavedamo. In, žal, čedalje bolj, saj je stopnja nestrpnosti do manjšin čedalje večja in čedalje manj je razumevanja do teh skupnosti. Izpostavljene so čedalje večji asimilaciji. V našem primeru gre za starajočo se skupnost, za katero posluževanje sodobnih tehnik ni nekaj samoumevnega in zanje je obveščanje v maternem jeziku na platformah, ki so zanje najbolj dosegljive in na najlažji način ter ob sprejemljivem času, mislim, da je to izjemnega pomena in mi tega ni treba posebej poudarjati. Zato so za ohranitev te skupnosti izjemno pomembna vsa razpoložljiva sredstva in vse pridobljene pravice. 	Komisija Državnega zbora Republike Slovenije za manjšine zagotovo ni forum, ki bi reševal različne poglede na nastalo situacijo med TV studiem Lendava in TV Slovenija. Tudi ne, da se ukvarja z uvrstitvijo v programsko mrežo; slednje ni pristojnost tega organa, saj je RTV Slovenija neodvisen medij. </font><br/>
<br/>
<b><font size="4">5. TRAK: (DAG) – 14.20</font></b><br/>
<br/>
<b><font size="4">	</font></b><font size="4">(nadaljevanje) Prosimo pa, da z vaše strani, se pravi, s strani politike, za razumevanje narodnostne problematike, naše potrebe po ohranjanju narodnostnih pravic na zadovoljivi ravni in po izpolnjevanju pravic do obveščanja v maternem jeziku za to manjšino, to izjemno ranljivo skupnost na platformi, ki je zanje najlažje dostopna. Politika neposrednega vpliva na programsko politiko RTV Slovenija ne more in ne sme imeti. Je pa bila vedno politika tista, že od samih začetkov nastanka narodnostnih programov, s katere podporo so manjšinske oddaje nastale, ki je obveznost po njihovi pripravi vpisala tudi v ustavo in zakone. Nenazadnje dodeljuje Vlada Republike Slovenije tudi del sredstev za pripravo teh oddaj in mislim, da ima iz tega naslova tudi pravico biti seznanjena z dogajanji okoli manjšinskih programov.</font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa. </font><br/>
<font size="4">	Odgovorna urednica lendavskega TV studia, gospa Mirjana Lovrić Magyar, izvolite. </font><br/>
<br/>
<font size="4">	</font><b><font size="4">MIRJANA MAGYAR LOVRIĆ: </font></b><font size="4">Hvala lepa. Bom poskusila biti kratka. Dejansko je pomočnica generalnega direktorja povedala najino stališče glede tega premeščanja oziroma ne umeščanja v prvi program Televizije Slovenija. </font><br/>
<font size="4">	Rada bi bolj poudarila ta človeški vidik, torej, da boste razumeli, kako so se ob tej odločitvi pripadniki naše skupnosti sploh počutili. Torej, od 12. marca naprej pa vse do junija je nenehno zvonil telefon, ustavljali so nas na ulici, v trgovini, spraševali, zakaj ne delamo več, kaj se je zgodilo, ali so nas ukinili in tako naprej. Tudi to dejansko ponazarja dejstvo, ki ga je Helena povedala, da 68 % naših gledalcev te oddaje spremlja na prvem programu Televizije Slovenija in oni so dejansko to premestitev doživeli kot ukinitev narodnostnih oddaj. Večkrat radi poudarjamo, da smo RTV Slovenija ljudje, tudi naši gledalci so ljudje, in mislim, da si tako obravnavo tudi zaslužijo. Torej, tako obravnavo, da do tovrstnih sprememb ne prihaja enostransko, brez konsenza, brez razlage, brez tega, da bi nenazadnje tudi mi snovalci teh oddaj lahko pripravili naše gledalce na takšne spremembe. Zelo radi poudarjamo, da so manjšine nacionalnega pomena, in tudi moje prepričanje je, da manjšine niso nekaj, kar zadeva le regijo ali nek manjši, ožji prostor. Umeščanje teh oddaj samo na kak regionalni program, ki je zaenkrat še neprepoznaven in za naše gledalce, pa morda se to zdi smešno, ampak res tudi težko dostopen, pomeni dejansko marginalizacijo naših oddaj, pa če si to želimo priznati ali ne. To kažejo tudi zadnji podatki o gledanosti. Tudi če smo pred, recimo, petimi leti imeli gledanost 20 tisoč gledalcev, na primer, ko smo bili še na prvem in drugem programu, smo z drastično spremembo, da ponovitev ni bilo več na drugem programu, izgubili dejansko 90 % gledalcev, ki so nas spremljali na drugem programu Televizije Slovenija. Ampak konstanto do marca smo pa držali. In kaj se je zdaj zgodilo – podatki o naši gledanosti kažejo, da medtem ko je celotno lansko leto bilo stabilno, recimo, 13 tisoč gledalcev, govorim samo o nacionalnih programih, enak podatek velja tudi za obdobje januar-marec pa je zelo zaskrbljujoč že za pol leta, ki pa pomeni 6 tisoč gledalcev, in če vemo, da gre za povprečje šestih mesecev, je dejansko ta številka še manjša. Torej, jaz sem prepričana, da se nam s tem dela zelo velika škoda. </font><br/>
<font size="4">	Če radi rečemo, da so manjšine nacionalnega pomena, kar sta nenazadnje, recimo, tudi včeraj v Budimpešti oba predsednika države poudarila, potem lepo prosim, da se tudi v vseh vidikih tako obnašamo in jim pokažemo, da so res nacionalnega pomena.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Želi besedo mogoče gospod Požonec, predstavnik v Programskem odboru RTV Slovenija v madžarskem jeziku, član Programskega sveta RTV Slovenija? </font><br/>
<br/>
<b><font size="4">6. TRAK: (DAG) – 14.25</font></b><br/>
<br/>
<font size="4">	</font><b><font size="4">ROBERT POŽONEC: </font></b><font size="4">Hvala lepa. </font><br/>
<font size="4">	V glavnem je bilo povedano vse. Ampak moram poudariti, da  te težnje za ukinitev madžarskih programov oziroma za umik iz prvega slovenskega programa izvirajo že iz starih časov. To je zdaj uspelo v teh kalnih razmerah koronavirusa in se je to tudi zgodilo. V času epidemije je prišlo do velikih neusklajenih sprememb na področju predvajanja televizijskih oddaj v madžarskem jeziku. Ker so bile iz prvega programa TV Slovenija premeščene na tretji program, prihaja do velikega upada gledanosti, celo do devet desetin, kar je seveda nedopustno. Ustaljeni termini predvajanja pa niso bili vzpostavljeni niti po koncu epidemije. Slednje je v nasprotju s sprejetim PPN za leto 2020 ter številnimi sklepi Programskega odbora za radijski in televizijski program v madžarskem jeziku, ki zahteva, da se primerno predvajanje TV programa v madžarskem jeziku ohrani na prvem programu TV Slovenija. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Ali želi besedo še gospod Ivan Oven, vršilec dolžnosti generalnega direktorja Direktorata za medije pri Ministrstvu za kulturo? Izvolite. </font><br/>
<br/>
<font size="4">	</font><b><font size="4">IVAN OVEN: </font></b><font size="4">Hvala za besedo. Veliko, pravzaprav vse, kar bom v nadaljevanju povedal, je bilo že povedano. </font><br/>
<font size="4">	Televizija je zavod posebnega kulturnega pomena. Ustanoviteljica tega zavoda je Republika Slovenija, kar pa še ne pomeni, da je ministrstvo ali vlada lastnik tega zavoda, s čimer se pogosto srečujemo, namreč, z raznoraznimi željami in vprašanji, da naj kaj ukrenemo. Poudarjam, kar je bilo že povedano, da ima Radiotelevizija Slovenija z zakonom zagotovljeno institucionalno, finančno in programsko avtonomijo oziroma uredniško neodvisnost. Zato kot predstavnik Ministrstva za kulturo zagotovo nimam pristojnosti oziroma ministrstvo in sploh nihče nima pristojnosti poseganja v programske in druge odločitve RTV Slovenija. Najvišji organ RTV Slovenija, pristojen za programsko politiko, je Programski svet RTV Slovenija. Ne vidim pa nič napačnega v tem, da se na tem mestu, tako imenovanem hramu demokracije izmenjajo pogledi, položijo na mizo argumenti za in proti in z določeno mero strpnosti najdejo rešitve, ki ne bodo v škodo nikomur. Zavedati se moramo, da živimo v času hitrih sprememb, in nekateri pravijo, da edina stalnica so pravzaprav spremembe. In v tem duhu želim, da se najdejo ustrezne rešitve. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Želi še kdo besedo od vabljenih? Mogoče predstavnik oziroma podpredsednik Pomurske madžarske samoupravne narodne skupnosti, gospod Orban? </font><br/>
<br/>
<font size="4">	</font><b><font size="4">DUŠAN ORBAN: </font></b><font size="4">Hvala lepa za besedo. </font><br/>
<font size="4">	Rekel bi samo, na žalost je res naša populacija zelo starejša. In iz lastnih izkušenj lahko povem, da je zelo težko najti naše programe, naše oddaje in jih prikazati. Moja babica je stara 80 let in ne pozna na daljincu drugih tipk kot program gor, program dol, pa glas gor pa glas dol. Njej razložiti, kako lahko najde Mostove na drugem kanalu, kako lahko zavrti nazaj oddajo, je kar precej težko. In s tem smo tudi okrnili naše pravice, ki nam jih daje </font><br/>
<font size="4">	</font><br/>
<b><font size="4">7. TRAK: (DAG) – 14.30</font></b><br/>
<br/>
<b><font size="4">	</font></b><font size="4">(nadaljevanje) ustava, da lahko vse informacije dobimo v svojem maternem jeziku in tako zagotovimo, da so vsi zadovoljni in vsi informirani o dogajanjih, kaj se godi z našo manjšino in pri nas. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Želi še kdo od vabljenih besedo? Gospod Tremul je dvignil roko, pa nato gospod Scheriani. </font><br/>
<br/>
<font size="4">	</font><b><font size="4">MAURIZIO TREMUL: </font></b><font size="4">Hvala, gospod predsednik, za povabilo in za besedo. / zahvala tudi v italijanskem jeziku/ Bom zelo kratek.</font><br/>
<font size="4">	Želim samo povedati, da italijanska unija popolnoma podpira prizadevanje madžarske narodne skupnosti za ponovno predvajanje in stalno predvajanje televizijske oddaje v madžarskem jeziku na prvem programu TV Slovenija. Prepričani smo, da moramo narodni skupnosti tesno sodelovati in moramo imeti ter izkazati recipročno solidarnost in podporo. Pomembno je, da je širša javnost seznanjena z dogajanjem in aktivnostmi narodne skupnosti, ki so sestavni del Slovenije. Prepričan sem, da tudi novice iz oddaj italijanskega programa iz Kopra, Capodistria, bi se morale predvajati tudi na nacionalni televiziji. To, da so narodnostni programi na programskem sporedu nacionalne televizije, goji sožitje in medkulturni dialog. Spoznavanje njihove zgodovine, jezika, kulture, identitete torej pripomore do spoštovanja narodnih skupnosti, njunih pripadnikov in k valorizaciji njihove prisotnosti, ustvarjalnosti in bogastva. </font><br/>
<font size="4">	Na koncu bi povabil vodstvo RTV Slovenija, naj uporablja v svojih dopisih ustavni pojem »narodna skupnost« in ne »narodna manjšina«. Hvala.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Gospod Scheriani, predsednik Obalne samoupravne narodne skupnosti, izvolite. </font><br/>
<br/>
<font size="4">	</font><b><font size="4">ALBERTO SCHERIANI: </font></b><font size="4">Hvala lepa, gospod predsednik. </font><br/>
<font size="4">	Jaz lahko podpišem vse besede, ki jih je predhodnik povedal. Vendar ugotavljam, da v toliko letih, kar delam v narodni skupnosti in sem tudi predsednik Programskega sveta za italijansko narodno skupnost, ko je treba kaj rezati, se večkrat reže tam, kjer verjetno manj boli, kajne, tam, kjer so manjšine. Manjšine pa boli zelo, ker če ti vzamejo samo en košček, pomeni, da ti vzamejo zelo, zelo veliko. Na žalost se je to zgodilo tudi v tem trenutku. Slišali smo, zakaj se je to dogajalo. Vendar menim, da bi se bilo treba še malo bolj globoko pogovoriti in delati tako, da se to ne bi smelo dogajati. </font><br/>
<font size="4">	Mi smo blizu madžarski narodni skupnosti, podpiramo madžarsko narodno skupnost, tako ima vso našo solidarnost. In tudi mi apeliramo na vas, gospod generalni direktor, in vse vas, ki delate na RTV, da se to, kar je bilo odvzeto, tudi nekako vrne. Sicer imamo danes na dnevnem redu samo problematiko, ki se tiče madžarske narodne skupnosti, pa bi lahko enkrat v prihodnje morda obravnavali točko dnevnega reda tudi za program italijanske narodne skupnosti, da bi celovito analizirali segment, ki se tiče programov za narodni skupnost, ki so tudi materija naše ustave in drugih zakonov. </font><br/>
<font size="4">	Imate vso našo solidarnost kot italijanske narodne skupnosti, ki živi v Sloveniji. Hvala lepa.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa, gospod predsednik.</font><br/>
<font size="4">	Želi še kdo besedo od vabljenih? Če ne, odpiram razpravo članic in članov komisije. Če dovolite, bi sam podal kratek uvod.</font><br/>
<font size="4">	Tudi osebno obžalujem, da sem bil nekako primoran sklicati to sejo Komisije za narodni skupnosti. Seveda se zavedamo tega vsi, kar je bilo danes že večkrat poudarjeno, da se politika neposredno, pa tudi posredno ne more vmešavati v samo delovanje in programsko strukturo RTV Slovenija ali kakšnega drugega javnega zavoda. </font><br/>
<br/>
<b><font size="4">8. TRAK: (DAG) – 14.35</font></b><br/>
<br/>
<b><font size="4">	</font></b><font size="4">(nadaljevanje) Vendar, kot je bilo danes iz povedanega razbrati, predvajanje oddaj v madžarskem jeziku na TV SLO1 je vitalnega pomena oziroma neke vrste, če lahko uporabim to besedo, celo prestižnega pomena za pripadnike madžarske skupnosti. Pa mislim, da je predvajanje na prvem programu zelo dober znak tudi za TV Slovenija, ker smo zdaj že več kot v 40 letih s sistematičnimi nadgradnjami teh oddaj, mislim, da dosegli zavidljivo raven tako samih vsebin kot tudi vseh tehničnih karakteristik, ki so značilne. In ravno te oddaje, ki so s tega vidika dvojezične, ker so opremljene s podnapisi, dejansko tvorijo tisti most med Slovenci in Madžari ter drugimi narodnostmi. In ne samo v naši skupnosti, ampak mislim, da v celotni prekmurski regiji, ki je nekako na to vezana, posredujejo zelo pomembne informacije širši Sloveniji oziroma širši javnosti, ki nas sicer preslabo in premalo pozna. </font><br/>
<font size="4">	Seveda smo z razumevanjem sprejeli takrat odločitev v času koronavirusa, da se te oddaje premestijo iz prvega programa TV Slovenija, ampak nekdo je že danes povedal, morda celo več vas je povedalo, da te premestitve madžarskih programov s prvega programa na regionalni program ali kakšne druge imajo že dolgo zgodovino. Tudi v preteklosti sem se še kot predsednik Samoupravne narodne skupnosti s to tematiko večkrat ukvarjal in bil sem vesel, da smo nekako vedno uspeli najti skupne dobre odločitve z vodstvom RTV, da so vseeno ti programi ostali na TV Slovenija 1. In sem zelo vesel, da sta tako generalni direktor kot tudi direktorica televizije danes v svojem nastopu nekako nakazala, da imata posluh in razumevanje za naše želje. Jaz se zavedam, da se mogoče iz Ljubljane velikokrat določena stvar, ki je za narodno skupnost zelo pomembna, ne zdi tako pomembna, ampak verjemite mi, kot je tudi gospa Lovrićeva danes povedala, nekateri so celo mislili, da so se oddaje v celoti ukinile. Tako so vajeni na to, da so Hidak, Mostovi in druge oddaje v madžarskem jeziku dejansko predvajane na TV Slovenija 1. Danes sem vaše besede nekako tako razumel, da lahko na računamo na vašo podporo tudi v bodoče. Seveda pa smo kot skupnost vedno pripravljeni na pogovore in dogovore, ker se zavedamo tega, da se tudi časi hitro spreminjajo. Sem pa prepričan, da ena 25-minutna oddaja v madžarskem jeziku verjetno ne pripomore k slabši ali boljši gledanosti TV Slovenija 1, ki je pa zelo dobra reklama z narodnostno-političnega vidika, v tem smislu, ker dejansko imamo standarde, ki jih je v Evropi, če smo čisto iskreni, zelo malo. Torej, mislim, da moramo TV Slovenijo tudi pohvaliti, kar se tega tiče, da nam je v teh več kot 40 letih to omogočila. In jaz verjamem in upam, da bomo še nadaljnjih 40 let imeli to možnost, da naše oddaje pripravljamo na prvem programu.</font><br/>
<font size="4">	Seveda se zavedamo tega, da je odločitev o tem, kje bodo naši programi predvajani, odločitev Programskega sveta. Je pa zelo pomembno, kakšno je tu stališče tako generalnega direktorja, predvsem pa seveda direktorice Televizije Slovenija, ki v tem delu pripravlja program oziroma pripravlja material, o katerem Programski svet razpravlja in ga potrjuje. Zato upam, da bomo dejansko tu našli skupen jezik. </font><br/>
<font size="4">	Sam razumem pozitivno diskriminacijo vedno v tistem smislu, da se pridobljene pravice, ki jih manjšina ima, ne zmanjšujejo. In mislim, da je to edina prava pot. Zato bom še enkrat ponovil, pozdravljam pripravljenost RTV za dialog. Mislim, da ste naše argumente slišali, in res verjamem, da takšnih in podobnih sej v bodoče ne bo treba sklicevati, čeprav mislim, da pa včasih ni nič narobe, da si izmenjamo svoja stališča tudi tu javno. </font><br/>
<br/>
<b><font size="4">9. TRAK: (DAG) – 14.40</font></b><br/>
<br/>
<b><font size="4">	</font></b><font size="4">(nadaljevanje) In na osnovi tega, kar je bilo danes povedano, mislim, da smo si v svojih stališčih oziroma svojih razmišljanjih zelo blizu. Vsak verjetno gleda to problematiko skozi svoje oči, ampak verjamem, da samo našli neke vrste skupni jezik. 	</font><br/>
<font size="4">	Ob koncu bi še enkrat poudaril, da se ne narodnostna politika ne katerakoli druga politika seveda nima namena vmešavati v delovanje RTV Slovenija, imamo pa to dolžnost, da na to problematiko opozarjamo, predvsem jaz kot narodnostni politik, ko se nanaša na vprašanje avtohtone madžarske narodne skupnosti. In to je vprašanje, kot smo danes tudi večkrat slišali, vitalnega pomena, zato še enkrat zahvala vsem, ki ste danes prišli in s pozitivnim pristopom pripomogli k temu, da se bodo zadeve odvijale v smeri, ki smo jo pričakovali in želeli. S tem bom zaključil. </font><br/>
<font size="4">	Želi še kdo besedo od vabljenih? Gospa Zabret, izvolite. </font><br/>
<br/>
<font size="4">	</font><b><font size="4">ANDREJA ZABRET (PS LMŠ): </font></b><font size="4">Hvala za besedo.</font><br/>
<font size="4">	Zdaj poslušam različne plati. Tudi jaz se ne bom v stroko vmešavala, ker je niti ne poznam, po drugi strani pa se, kot je že kolega rekel, politika ne more vmešavati v stroko in odločitve. Ampak to, kar se je zgodilo, verjetno so bile kakšne logistične težave, vendar v tem času sigurno ni prav, da se je to zgodilo. Predvsem pa tudi to, da snovalci programa in poslušalci oziroma gledalci RTV Slovenija niso bili zadostno in pravočasno obveščeni. To, da so nekateri mislili, da so pravzaprav ti programi že ukinjeni, sigurno ni dobro. In to tudi ne vpliva na pozitiven ugled RTV hiše. Če sem danes pravilno razumela direktorja, se bo ta zadeva postavila na take tirnice, kot je bilo, se pravi, da bodo vsi programi predvajani na prvem programu, tako kot je bilo. Zaskrbelo me je tudi to – in upam, glede na to, da se je to zgodilo samo na programu madžarskih oddaj, lahko samo upam, da res ne drži to, da je že dalj časa težnja po ukinitvi madžarskih programov in teh vsebin na RTV Slovenija. Tako upam, da to ni pravi očitek. </font><br/>
<font size="4">	V LMŠ bomo ta predlog sklepa, ki je predlagan, podprli, ker se nam zdi prav, da se ohrani te podnaslovljene televizijske oddaje v madžarskem jeziku, ki so poleg informiranja narodne skupnosti namenjene tudi seznanjanju večinskega naroda o življenju in dejavnosti te narodne skupnosti na prvem programu TV Slovenija v uveljavljenem terminu. </font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Želi še kdo od članic in članov besedo? </font><br/>
<br/>
<font size="4">	</font><b><font size="4">GOSPA_____: </font></b><font size="4">Jaz bi samo prosila, ker se širijo nepravilne informacije. Se opravičujem, ampak ni res, da gledalci niso bili obveščeni, obveščeni so bili s kravlom. In tudi oddaje so bile trikrat predvajane, vsaka trikrat predvajana na TV Maribor, vsaka dvakrat predvajana na TV SLO	3. Tako to, da niso bili gledalci obveščeni – s kravlom so bili obveščeni, da je oddaja predvajana na TV SLO 3 in na TV Maribor. Jaz bi samo prosila, no, da ko govorimo, govorimo s pravimi podatki. </font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Glejte, nekateri so pač dejansko to tako sprejeli, ker so tako navajeni na to zadevo. Tako verjetno vsi niso bili primerno obveščeni. Zdaj, če je to napaka RTV ali pa nas samih tudi, ki nismo bili dobro obveščeni, o tem pa lahko zdaj razpravljamo, ampak mislim, da… </font><br/>
<font size="4">	Gospod, izvolite. </font><br/>
<br/>
<font size="4">	</font><b><font size="4">GOSPOD____: </font></b><font size="4">Lep pozdrav vsem prisotnim tudi v mojem imenu!</font><br/>
<font size="4">	Jaz bi želel samo poudariti to, kar je bilo sicer že povedano, da je tudi sam gospod direktor RTV Slovenija povedal, da je tudi njemu žal, da smo se sploh zbrali za to. Namreč, iz gradiva je jasno vidno, da je to </font><br/>
<br/>
<b><font size="4">10. TRAK: (DAG) – 14.45</font></b><br/>
<br/>
<b><font size="4">	</font></b><font size="4">(nadaljevanje) problematiko oziroma ta problem, ki je nastal tudi zaradi ali pa predvsem v povezavi s koronavirusom, madžarska narodna skupnost želela rešiti na drugačen način oziroma po drugačni poti. Ampak je razvidno iz tega gradiva, da se ni dalo dokončno dobiti zagotovila za njihovo prošnjo, zato je danes prišlo tudi do te seje. Tako smo se v lepem številu zbrali, si prisluhnili, tudi določena zagotovila je narodna skupnost dobila. Sam bi pa želel poudariti, da mi je žal, da ni kakšnega predstavnika programskega sveta (smo dobili danes opravičilo). Pa tudi tom da v Ustavi Republike Slovenije nič ne piše o RTV, pa tudi o programskem svetu ne, piše pa o narodnih skupnostih, teh dveh, ki ju imamo, se pravi, 5. in 11. člen. Tako v luči tega je prav, da podpremo prizadevanja. Sam podpiram prizadevanja, da se poskuša zadeve tako urediti, da se upošteva predvsem ustavo, ki nalaga vsem nam, od poslancev do vseh ostalih institucij, da se zavedamo vsega, kar imamo na ozemlju Slovenije. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa. </font><br/>
<font size="4">	Želi še kdo besedo od poslancev? Kot zadnjemu dajem besedo gospodu Feliceju Žiži, podpredsedniku komisije. </font><br/>
<br/>
<font size="4">	</font><b><font size="4">FELICE ŽIŽA (PS IMNS): </font></b><font size="4">Hvala za besedo. Sem se moral preseliti, ker tam ni mikrofona. </font><br/>
<font size="4">	Lep pozdrav vsem prisotnim! / pozdrav tudi v italijanskem jeziku/ </font><br/>
<font size="4">	Kratko bi mogoče zaključil, ker mislim, da je bilo povedano vse. Podpora s strani italijanske narodne skupnosti v Sloveniji je na vaši strani; tudi mi smo imeli težave. Tako se narodni skupnosti vsaj v tem delu, pa mislim, da na večini področij zakonodaje in dejavnosti na našem ozemlju strinjamo, se podpiramo, si pomagamo in gledamo tudi s političnimi strankami, da bi nam tudi one pomagale, vedno v smislu pozitivne diskriminacije. In tudi to, kar prihaja dostikrat na naša ušesa in naša usta, ko se govori o recipročnosti, s svojimi matičnimi državami, torej s Slovenci v Italiji in Slovenci na Madžarskem, se govori vedno o pozitivni recipročnosti. Vedno gledamo, da bi dosegli to, kar je na drugi strani meje, torej, imamo mostove vmes, ki nas povezujejo, in vedno se dosegajo najboljši rezultati in najboljši možni cilji na eni in na drugi strani, torej vedno gledano pozitivno.</font><br/>
<font size="4">	Kar bi rad še poudaril, je bilo tudi povedano. V Programskem svetu RTV Slovenija je že eno leto oziroma pred enim letom se je začela razprava glede spremembe statuta programskega sveta. Debata se ni zaključila, ni bilo sprejeto. V statutu so narodne skupnosti hotele učvrstiti svoj položaj, ki je zapisan v Ustavi in zakonih Republike Slovenije. Danes smo podpisali Sporazum o sodelovanju z Vlado Republike Slovenije, kjer je v eni točki napisano tudi, da Vlada sprejema naš predlog, da se spremeni ne samo statut, torej, seveda s člani Programskega sveta RTV Slovenija, ampak tudi, da se gre v spremembo Zakona o RTV Slovenija. Torej, v tistem zakonu mislim, da mora biti zapisano to, kar ni zapisano v ustavi, specifično, vezano na RTV, ampak je zapisano vse, kar je vezano na obstoj narodnih skupnosti, na njihov razvoj in varstvo pridobljenih pravic. Tako nas tu čaka skupno delo, seveda, z direktorjem RTV Slovenija, ki ga pozdravljam in se mu zahvaljujem za dobro sodelovanje, </font><br/>
<font size="4">	</font><br/>
<b><font size="4">11. TRAK: (DAG) – 14.50</font></b><br/>
<br/>
<b><font size="4">	</font></b><font size="4">(nadaljevanje) ki ga imamo, pozdravljam tudi direktorico TV Slovenija. Tu bomo morali politika in strokovnjaki, ki delajo na RTV Slovenija, delati skupaj, da bo res ta zakon pripeljal do neke stabilnosti, kadrovske, finančne in programske, na nivoju obeh narodnih skupnosti v Sloveniji. S tem bi zaključil in upam, da bomo res začeli odpirati zakon čim prej in ga bomo tudi zaključili pozitivno in bodo s tem postavljene garancije, ki jih danes lahko zagotavlja samo Vlada, ker ta Zakon o RTV Slovenija ni tako dobro napisan, da bi imeli absolutne garancije glede pridobljenih pravic.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK FERENC HORVÁTH: </font></b><font size="4">Hvala lepa.</font><br/>
<font size="4">	Želi še kdo razpravljati? Če ne, razpravo zaključujem.</font><br/>
<font size="4">	Ugotavljam, da smo se z gradivom seznanili in opravili razpravo o tej točki dnevnega reda. </font><br/>
<font size="4">	Predlagam, da komisija sprejme naslednji predlog sklepa k točki 1 dnevnega reda: »Komisija Državnega zbora Republike Slovenije za narodni skupnosti naproša vodstvo RTV Slovenija, da ohrani podnaslovljene televizijske oddaje v madžarskem jeziku, ki so poleg informiranja narodne skupnosti namenjene tudi seznanjanju večinskega naroda o življenju in dejavnosti te narodne skupnosti na prvem programu TV Slovenija v uveljavljenem terminu.« </font><br/>
<font size="4">	Odpiram razpravo. Želi kdo razpravljati? Ugotavljam, da ne. Glasujemo.</font><br/>
<font size="4">	Kdo je za? (6 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem 1. točko dnevnega reda in 3. nujno sejo Komisije za narodni skupnosti. Zahvaljujem se za vašo prisotnost in vas vse lepo pozdravljam. Lep dan vam želim! </font><br/>
<br/>
<b><font size="4">Seja se je končala 3. julija 2020 ob 14.52. </font></b>
</root>