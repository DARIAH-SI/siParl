<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA NOTRANJE ZADEVE, JAVNO UPRAVO IN LOKALNO SAMOUPRAVO</font></b><br/>
<b><font size="4">7. nujna seja</font></b><br/>
<br/>
<b><font size="4">(17. december 2018)</font></b></p></div><br/>
<b><font size="4">Sejo je vodil Zvonko Černač, predsednik Odbora za notranje zadeve, javno upravo in lokalno samoupravo.</font></b><br/>
<b><font size="4">Seja se je pričela ob 10.00.</font></b><br/>
<br/>
<b><font size="4">1. TRAK: (MK)</font></b><br/>
<br/>
<b><font size="4">	PREDSEDNIK ZVONKO ČERNAČ: </font></b><font size="4">Spoštovani vsi prisotni.</font><br/>
<font size="4">	Pričenjamo 7. nujno sejo Odbora za notranje zadeve, javno upravo in lokalno samoupravo. </font><br/>
<font size="4">	Obveščam vas, da se današnje seje zaradi službene odsotnosti ne more udeležiti kolega Jani Möderndorfer, ker ima druge obveznosti. </font><br/>
<font size="4">	Dobil sem tudi eno obvestilo glede nadomeščanja in sicer bo Roberta Polnarja iz Poslanske skupine Desus nadomeščal Jurij Lep.</font><br/>
<font size="4">	Zaenkrat drugih obvestil nimam.</font><br/>
<font size="4">	Ker k dnevnemu redu seje ni bilo predlogov za razširitev oziroma za umik katere od predlaganih točk dnevnega reda, je dnevni red določen tako, kot ste dobili obvestilo s sklicem seje. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBI ZAKONA O POVRAČILU ŠKODE OSEBAM, KI SO BILE IZBRISANE IZ REGISTRA STALNEGA PREBIVALSTVA, EPA 303-VIII - DRUGA OBRAVNAVA, </font></b><font size="4">ki ga je Državnemu zboru v obravnavo predložila skupina poslank in poslancev oziroma Vlada 3. 12. 2018. </font><br/>
<font size="4">	Državni zbor je na podlagi zahteve na 17. izredni seji dne 13. decembra o predlogu zakona opravil splošno razpravo in sklenil, da je primeren za nadaljnjo obravnavo. </font><br/>
<font size="4">	Skupina poslank in poslancev s prvopodpisanim Branetom Golubovićem pa je istega dne 13. 12. Vložila zahtevo za sklic izredne seje Državnega zbora, na kateri bo obravnavan tudi ta predlog zakona.</font><br/>
<font size="4">	Amandmaji so se lahko vlagali do začetka obravnave predloga zakona na seji odbora. Nisem obveščen, da bi bili amandmaji vloženi, kot gradivo pa ste prejeli predlog zakona z dne 3. decembra in mnenje Zakonodajno-pravne službe, ki datira 14. decembra 2018, torej dan po sklicu seje.</font><br/>
<font size="4">	K tej točki so bili vabljeni: Ministrstva za notranje zadeve, Zakonodajno-pravna služba in predstavniki Državnega sveta, ki so posredovali opravičilo za današnjo sejo. </font><br/>
<font size="4">	Prej sem že omenil, da ni bilo vloženih amandmajev, zaradi tega pričenjam drugo obravnavo predloga zakona, v kateri bomo opravili razpravo in glasovanje o posameznih členih.</font><br/>
<font size="4">	Oboru predlagam, da obravnavo opravimo tako, da razpravljamo po vrsti o posameznih členih in na koncu glasujemo o vseh členih skupaj.</font><br/>
<font size="4">	Ali kdo temu nasprotuje?</font><br/>
<font size="4">	Ugotavljam, da nihče.</font><br/>
<font size="4">	Želi predstavnik predlagatelja, minister podati dopolnilno obrazložitev k členu predloga zakona? Izvolite, gospod Poklukar. </font><br/>
<br/>
<b><font size="4">	BOŠTJAN POKLUKAR:</font></b><font size="4"> Hvala lepa spoštovani gospod predsednik, spoštovane poslanke in poslanci! Ko sem 14. septembra v primopredajnem zapisniku z ministrico za notranje zadeve prevzel resor notranjih zadev je bilo v primopredajnem zapisniku tudi uresničitev ustavne odločbe v zvezi z izbrisanimi. Na Ministrstvu za notranje zadeve smo takoj k rešitvi nastale situacije in pa ureditvi zadeve tudi pristopili. Že prejšnja Vlada je junija letos imenovala medresorsko delovno skupino za pripravo predlogov možnih rešitev za izvršitev odločb Ustavnega sodišča in pri tem pripravila štiri osnovne rešitve. Vlada je 3. 12. 2018 obravnavala in določila besedilo Predloga zakona o spremembi zakona o povračilu škode osebam, ki so bile izbrisane iz registra stalnega prebivalstva in na podlagi tega predlagala tudi Ministrstvu za notranje zadeve v sodelovanju z Ministrstvom za pravosodje in Ministrstvom za finance, pripravilo zakon, ki smo ga potem sprejeli oziroma poslali na Vlado, in sicer kjer smo sledili zakonodajnim rešitvam, da mora biti rešitev za izbrisane, da se dokončno to vprašanje tudi reši. Želeli smo, da se odločba Ustavnega sodišča spoštuje in se potem tudi </font><br/>
<br/>
<b><font size="4">2. TRAK: (DAG) - 10.05</font></b><br/>
<br/>
<b><font size="4">	</font></b><font size="4">(nadaljevanje) izvrši, in želeli smo pripraviti stališče, da je rešitev vzdržna za naš proračun. Vse to sem vam predstavil tudi v Državnem zboru na obravnavi zadnjič. Tu smo pravzaprav sledili vsem rešitvam, da se ustavna odločba, ki mora biti uresničena do 14. 1. 2019, tudi s tem zakonom uresniči in da se stanje, kot je predlagalo Ustavno sodišče, tudi uredi. </font><br/>
<font size="4">	Hvala lepa, gospod predsednik. </font><br/>
<br/>
<font size="4">	</font><b><font size="4">PREDSEDNIK ZVONKO ČERNAČ: </font></b><font size="4">Hvala za dopolnilno obrazložitev.</font><br/>
<font size="4">	Zakonodajno-pravna služba je pripravila mnenje. Želi mag. Saša Bricelj Podgornik podati dopolnilno obrazložitev? Izvolite.</font><br/>
<br/>
<font size="4">	</font><b><font size="4">MAG. SAŠA BRICELJ PODGORNIK: </font></b><font size="4">Hvala za besedo.</font><br/>
<font size="4">	V našem mnenju o predlagani spremembi zakona uvodoma navajamo, da vsebina tega predloga zakona pomeni odziv na odločbo Ustavnega sodišča, s katero je to razveljavilo 12. člen zakona, ki ureja omejitev višine denarne odškodnine v sodnem postopku. Pri tem je Ustavno sodišče glede na njihov pravni položaj sprejelo različno odločitev za dve skupini upravičencev po zakonu, in sicer za oškodovance, ki so odškodninske zahtevke vložili zoper državo pred začetkom uporabe zakona in katerih zahtevki do tedaj niso bili zastarani, je razveljavilo 12. člen v povezavi s prvim odstavkom 28. člena zakona s takojšnjim učinkom. Za oškodovance, ki pa so zahtevke vložili po začetku uporabe zakona ali pa so jih vložili pred začetkom uporabe zakona, vendar bi bili po prejšnji ureditvi njihovi zahtevki zastarani, pa je Ustavno sodišče razveljavilo 12. člen zakona z odložnim rokom 9 mesecev. Namen odložitve razveljavitve za drugo skupino oškodovancev pa je, da se zakonodajalcu omogoči, da ob upoštevanju razlogov, ki izhajajo iz odločbe, sprejme ureditev, s katero bo odpravil ugotovljeno protiustavnost, v nasprotnem bo začela razveljavitev z iztekom roka učinkovati. Nosilni razlog za ugotovljeno protiustavnost veljavne zakonske ureditve omejitve višine denarne odškodnine je v tem, da je nesorazmerno omejujoča in neskladna z 2. členom ustave. Pri presoji je Ustavno sodišče upoštevalo tudi odmik zakonske ureditve od pristopa ESČP v zadevi Kurić in drugi proti Sloveniji. Ustavno sodišče je sicer pritrdilo zakonodajalcu, da je za omejitev odškodnine za drugo skupino oškodovancev obstajal ustavno dopusten cilj, vendar pa zakon s pavšalno in vnaprej opredeljeno zgornjo mejo denarne odškodnine izključuje možnost individualne presoje sodišča o višini odškodnine in tudi učinek ovrednotenja konkretno nastale škode za izrek sodbe prav v vseh primerih, v katerih bi znesek odškodnine presegel pavšalno omejeno odškodnino, ter v tem okviru upoštevanja ovrednotenja okoliščin, v katerih bi sodišče ugotovilo nesorazmerno velik razkorak med zakonsko določeno pavšalizirano odškodnino in dejansko izkazanim obsegom škode. Ni namreč mogoče vnaprej izključiti primerov, katerih javni interes ne bi odtehtal ugotovljenega znatnega razkoraka med izkazom obsega škode in zakonsko pavšalno omejeno denarno odškodnino ter s tem nesorazmernega prikrajšanja pri denarni odškodnini, ki ne omili negativne posledice izbrisa. </font><br/>
<font size="4">	Predlog zakona s spremembo 12. člena zakona namesto omejitve višine denarne odškodnine določa omejitev zamudnih obresti. Takšna ureditev se ne uporablja za prvo skupino oškodovancev. Predlagana zakonska ureditev torej omogoča individualno presojo, tako premoženjske škode kot tudi nepremoženjske škode, in tudi temu ustrezno individualno vrednotenje višine denarne odškodnine oziroma pravičnega zadoščenja, kar pomeni, da sledi nosilnim razlogom za ugotovljeno protiustavnost zakonske ureditve, ki izhajajo iz odločbe Ustavnega sodišča. Prav tako se s takšno rešitvijo sledi tudi navedenemu pristopu ESČP v zadevi Kurić in drugi proti Sloveniji. Po predlagani zakonski ureditvi so torej zakonske zamudne obresti omejene na višino glavnice, kot je to sicer veljalo po sistemski ureditvi Obligacijskega zakonika od 1. 1. 2002 do 21. 5. 2007 in je upoštevno za vse zakonske zamudne obresti, ki so v navedenem obdobju dosegle ali presegle glavnico. To ureditev je sicer presojalo tudi Ustavno sodišče</font><br/>
<br/>
<b><font size="4">3. TRAK: (DAG) - 10.10</font></b><br/>
<br/>
<b><font size="4">	</font></b><font size="4">(nadaljevanje) in odločilo, da ni v neskladju z ustavo. Izhajalo je iz stališča, da je zakonodajalčevo polje proste presoje pri urejanju vprašanj s področja gospodarske in socialne politike, kamor sodi tudi zakonsko urejanje vprašanj, ki se nanašajo na obveznost, višino in tek obresti, še posebej široko. Pri tem je upoštevalo tudi, da je do vprašanj v zvezi z zamudnimi obrestmi zadržano tudi Evropsko sodišče za človekove pravice, v primeru Aka proti Turčiji je ESČP namreč izhajajo iz načelnega stališča, da sodi določanje višine zamudnih obresti, ki jih je država dolžna plačati v primeru svoje zamude, v polje zakonodajalčeve proste presoje, pri čemer pa mora zakonodajalec preveriti, ali je bilo ohranjeno ravnovesje med javnim interesom in posameznikovo pravico. Navedenim standardom v zvezi z omejitvami zakonskih zamudnih obresti je predlagatelj sledil in v uvodnih pojasnilih oziroma obrazložitvi k predlogu zakona navaja argumente v prid stališču, da je ravnovesje med javnim interesom in posameznikovo pravico do teka obresti doplačilo ohranjeno. Na podlagi navedenega zaključujemo, da predlagana ureditev prvega odstavka 12. člena zakona, ki se nanaša na drugo skupino oškodovancev, predstavlja eno od možnih rešitev odprave neustavne ureditve in pri tem sledi nosilnim razlogom iz odločbe Ustavnega sodišča. </font><br/>
<font size="4">	Pripombo pa smo podali glede predlagane določbe drugega odstavka 12. člena zakona, ki izključuje uporabo predlagane ureditve prvega odstavka za prvo skupino upravičencev, in sicer iz razloga, ker je Ustavno sodišče za to prvo skupino upravičencev razveljavilo 12. člen v povezavi s prvim odstavkom 28. člena, ki je prehodna določba, s takojšnjim učinkom. Se pravi, da je že začela razveljavitev učinkovati naslednji dan po objavi odločbe o razveljavitvi v Uradnem listu. To pomeni, da je Ustavno sodišče razveljavilo določbo s takojšnjim učinkom, ne da bi omogočilo drugačno ureditev ali možnost uporabe vsebine 12. člena zakona. Razveljavljene določbe pa torej v tem obsegu ni ustrezno spreminjati ali kako drugače vanjo posegati. Glede na to, da je po svoji vsebini prehodne narave, kot je bila tudi že v osnovnem zakonu, menimo, da ji ustreza umestitev v predlogu zakona kot prehodna določba. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK ZVONKO ČERNAČ: </font></b><font size="4">Hvala.</font><br/>
<font size="4">	Dobil sem še dve obvestili, opravičilo za udeležbo s strani poslanke Eve Irgl zaradi drugih obveznosti in poslanca Janija Möderndorferja bo nadomeščal na seji Gregor Židan, Poslanska skupina Stranke modernega centra. </font><br/>
<font size="4">	Prehajamo na razpravo. Zakon ima dva člena, prvi je vsebinski, drugi je uveljavitvene narave. Želi kdo razpravljati? Kolegica Nataša Sukič, izvolite. </font><br/>
<br/>
<font size="4">	</font><b><font size="4">NATAŠA SUKIČ (PS Levica): </font></b><font size="4">Najlepša hvala za besedo.</font><br/>
<font size="4">	Spoštovane in spoštovani!</font><br/>
<font size="4">	Saj smo že zadnjič v Državnem zboru precej tega povedali, ampak nekatere stvari je pač treba morda ponoviti. </font><br/>
<font size="4">	Za konkretne rešitve za to, kar imamo danes pred sabo, smo imeli 9 mesecev časa, mi imamo pa pred sabo zdajle zakon po nujnem postopku za neko stvar, ki se z zadevo, katere rok se izteče 14. januarja in takrat tak zakon sploh ne bi bil več potreben, že to je zgovorno samo po sebi. Namreč, tu se omenja, da bomo s tem enkrat za vselej razrešili vprašanje izbrisanih in popravili krivice, ki smo jih tem ljudem kot država naredili. No, če bi bilo to res, danes skoraj po 27 letih sploh ne bi več smeli govoriti o tem. Namreč, da osvežim spomin, izbrisanih je bilo 25 tisoč 671 oseb. In kasnejši zakon, ki je naslavljal to skupino ljudi, se je dotikal zgolj še polovice teh ljudi, se pravi, zgolj 12 tisoč oseb je obravnaval, torej kar polovico manj. Jasno je, da je bil  zakon manever, ki je za našo državo oziroma dosedanje vlade pač tipičen uveljavljen način, da na eni strani ljudem dajemo pravice, ki jim pripadajo, a pot do njih zastavimo tako, da jih bo uveljavilo čim manjše število ljudi. In poglejmo, kakšno je danes stanje po 27 letih te sramote - namesto celovite rešitve </font><br/>
<br/>
<b><font size="4">4. TRAK: (DAG) - 10.15</font></b><br/>
<br/>
<b><font size="4">	</font></b><font size="4">(nadaljevanje) in dosledne odprave krivic in določitve primerne odškodnine imamo več kategorij izbrisanih, tiste, ki so ostali brez statusa, in tiste, ki so si status imeli možnost urediti; tiste, ki so lahko zahtevali odškodnino v upravnem postopku, in tiste, ki jih zakon sploh ni opredelil kot upravičence; tiste, ki so imeli dovolj denarja in volje, da so od države terjali tudi drugi del odškodnine pred sodiščem, in tiste, ki si tega niso mogli privoščiti; tiste, ki so tožbe vložili pred letom 2013, in tiste, ki so jo vložili po letu 2013; in tiste, ki jim je bila dosojena odškodnina pred odločitvijo Ustavnega sodišča, ter tiste, ki jim bo po njej. Torej, že tu lepo vidimo, kakšna krivica in sramota se vleče naprej. </font><br/>
<font size="4">	Mi danes tu v resnici govorimo zgolj o 339 tožbah. Torej, ne o 25 tisoč 671 osebah, ampak zgolj o 339 osebah, ki so bile načrtno izbrisane iz registra in ki jim je država očitno in grobo kršila človekove pravice in jih torej oškodovala oziroma prikrajšala, in ne samo to, preprosto izbrisala jih je, jih obsodila na neobstoj. Poglejte, tak primer izbrisanih, ki se še kar vleče že 27. leto, je dejansko primer najslabše možne prakse, ki si ga lahko dovoli neka država. Zgodilo se je torej masovno kršenje človekovih pravic, ljudje so ostali brez vsega, brez pravice do obstoja pravzaprav. In dejstvo je, da je bil izbris načrten, več takratnih oblastnikov je vedelo, kaj se dogaja, in nihče ni ukrepal. In tisti, ki so ta izbris načrtovali, ga izvedli, nikoli niso odgovarjali. In tudi tisti, ki so molče ves čas to gledali in niso ukrepali, so prav tako sokrivi. Tako se nehajmo sprenevedati, ta rešitev, čeprav se danes tako trkamo po prsih, nikakor ni poprava krivic 25 tisoč 671 osebam, ki smo jim odvzeli to državljanstvo. </font><br/>
<font size="4">	Kar se teh odškodnin tiče oziroma teh 339 zahtevkov, bi z zakonom lahko pred iztekom 9-mesečnega roka to zadevo rešili, ne pa da je rok moralo pravzaprav postavljati Ustavno sodišče. Zakon ponovno omejuje višino odškodnin, pa četudi le v delu, ki se tiče zamudnih obresti, in zato seveda za nas nikakor ne more biti sprejemljiv. Zamudne obresti, zakaj so tako visoke, vemo, država ni opravila svoje temeljne dolžnosti, ni popravila krivic, ki so se zgodile pred 27 leti. Če je torej težava v finančnih izdatkih, bi se bilo treba na tem mestu raje vprašati, zakaj se tistih, ki so načrtni in sistematični izbris izvedli, nikoli ni preganjajo, niti se od njih ni terjalo kakršnegakoli povračila škode, pač pa se dela krivica še naprej in se samo parcialno rešujejo neki primeri, ljudi, ki smo jih izbrisali, pa se je razdelilo na ne vem koliko kategorij, in to gotovo ni pravična razrešitev te situacije. </font><br/>
<font size="4">	Toliko zaenkrat z moje strani. Hvala.</font><br/>
<br/>
<font size="4">	</font><b><font size="4">PREDSEDNIK ZVONKO ČERNAČ: </font></b><font size="4">Naslednji se je k besedi prijavil kolega Branko Grims. </font><br/>
<br/>
<font size="4">	</font><b><font size="4">MAG. BRANKO GRIMS (PS SDS): </font></b><font size="4">Hvala za besedo. </font><br/>
<font size="4">	Očitno je nekatere stvari treba večkrat ponoviti, da jih nekateri slišijo. Prva in osnovna med vso zbirko neumnosti, ki so bile zdajle izrečene, je ena kapitalna, če uporabim izraz iz lova, kadar ustreliš kozla kapitalca, da smo Slovenci komurkoli odvzeli državljanstvo. Spoštovana gospa, preden izrečete tovrstne obtožbe, se zavedajte odgovornosti do lastne države in njenih državljank in državljanov - Slovenija nikomur ni odvzela enega samega državljanstva, nikomur! In ne govorite takih bedarij, ker mečete… / oglašanje v ozadju/ svinjarijo po lastni državi, po svoji domovini, po državljankah in državljanih, predvsem pa po vseh tistih, ki smo takrat nosili naprodaj svoja življenja, zdravje, nekateri so tudi plačali za to najvišjo ceno, kajti ljudje so padli v vojni za Slovenijo. </font><br/>
<br/>
<b><font size="4">5. TRAK: (SC) - 10.20</font></b><br/>
<br/>
<b><font size="4">	</font></b><font size="4">(nadaljevanje) Če govorite o teh stvareh morate sploh vedeti zakaj gre. V stari Jugoslaviji status stalnega prebivališča sploh ni bil to, kar je danes v Sloveniji in ljudje to narobe razumejo ali pa če želite razumete očitno narobe ali pa zavestno manipulirate, saj konec koncev učinek je tisti. Namreč takrat si v Sloveniji bil lahko prijavljen nekje, imel stalno, začasno ali katerokoli prebivališče pa si bil prijavljen še nekje drugje v Jugoslaviji. Ko si šel iz Slovenije ljudje so pošiljali takrat, ker so vedeli, da bo vojna zlasti oficirji / nerazumljivo/ so to prekleto dobro vedeli, ker so to pripravljali in svoje družine, sorodnike, prijatelje nazaj na jug in večina teh se ni odjavila iz Slovenije. Imeli so tukaj stalno prebivališče, niso ga odjavili, morali bi ga sicer po zakonu, ampak ni bilo nobenih sankcij in so ga prijavili nekje drugje, ko so prišli. Poleg tega pri samem stalnem prebivališču v Sloveniji do takrat oziroma na ozemlju takratne socialistične Republike Slovenije je bil popoln kaos. Če ne veste tega je bilo okoli mislim, da 37, če me spomin ne vara stalnih prebivališč dokazano na naslovih, ki ne, da niso obstajali, ampak nikoli niso obstajali sploh nikoli v zgodovini pa so imeli ljudje kar tam prijavljeno stalno prebivališče in to so med tako imenovanimi izbrisanimi. Poleg tega je bilo še cel kup drugih nepravilnosti pač nereda pri teh prijavah. Rezultat tega je bil, da ko je prišlo do dejanske osamosvojitve je bila država Slovenija v resnici tako benevolentna pri podelitvi državljanstev, gospa, ne pa pri odvzemu pri podelitvi, da jo je, potem Svet Evrope in druge evropske institucije dajal kot zgled kako je treba urediti državljanstvo, ker smo bili najbolj benevolentna država na svetu. Okoli 170 tisoč ljudi je uredilo svoje državljanstvo brez problema, polleten rok je bil. Kdor je le tukaj prebival v času osamosvojitve in je dal vlogo je dobil slovensko državljanstvo, je lahko uredil svoj status tudi drugače samo vlogo je moral dati, zato ker so bili pač naslovi kot sem že povedal nezanesljivi, podatki neurejeni se je ljudi pozivalo. Javni pozivi niso nič neobičajnega, če želite še iz stare Marije Terezije… V Avstriji, če vi urejate je najbolj občutljive stvari kot je recimo kaj jaz vem zapuščinske razprave ali veste, da tam še danes na steni na razglasu na sodišču objavijo razpis in če tega ne veš tvoj problem si ob vse, če se ne prijaviš v šestmesečnem zakonitem roku, ker je to razumen rok, ki je v pravu vedno veljal. Govoriti kakšne silne krivice so bile za to storjene je seveda veličastna neumnost. Še večji hec iz tega je, da tudi tista odločba Ustavnega sodišča, za katero je sicer nanje predsednik Ustavnega sodišča dr. Tone Jerovšek rekel, da ji verjamejo samo slepci in sleparji dajala kot problem samo to, da se ni vsakomur vročilo poziva oziroma odločbe s priporočeno pošto. Ali veste nerodna stvar v tej določbi pa je, da nekatere upravne enote so pa to storile? Za eno vem, ker sem bil zraven to je bila recimo Kranj pa vem, da je to tudi naredilo od sebe še ene druge v glavnem, kar nekaj upravnih enot je to naredilo, ampak tudi te niso bile izvzete iz postopka. To se je naredilo, kar pavšalno. Zakaj? Zato, ker 10 let ste se levičarji norca delali, ko so rekli, da je to treba urediti z ustavnim zakonom oziroma na drugi primeren način smo ga tudi ponudili, enega smo celo uskladili z SD, LDS in potem ga je Drnovšek ustavil, zaradi agresivnih levičarjev v svoji lastni stranki in zaradi tega se je, potem ta stvar tako odvijala kot se je. 10 let ste se norca delali kako ne bo nobenih odškodnin. Jaz grem lahko z veseljem ponovno brati to, kar sem že naredil na seji Državnega zbora in citirati gospoda Mirana Potrča, gospa Boruta Pahorja, gospoda Lojzeta Udeta pa gospoda Turka nekdanjega predsednika države in vse druge od gospe Katarine Kresal naprej do katerikoli želite vam poiščem kako so vsi prisegali, da tukaj ne bo nobenih odškodnin, ker da jih ne more biti, o čem se pa mi danes pogovarjamo?    </font><br/>
<br/>
<b><font size="4">6. TRAK: (ŠPE) – 10.25</font></b><br/>
<br/>
<font size="4">	(nadaljevanje) 52 milijonov evrov ste že izplačali, zdaj pa zakaj je do teh odškodnin sploh prišlo? Zato, ker na Evropskem sodišču so presodili, da je potrebno tukaj to urediti na ta način. Zakaj pa so tako presodili? Ker država Slovenija takrat pod levičarsko vlado tega ni ustrezno branila. Tista obramba na Evropskem sodišču je bila taka, da jo en »ornk« nasekan študent 2. letnika prava ob polnoči, če ga zbudiš napiše boljšo kot tista, ki so jo nesli takrat gor. Ker pač takratni Vladi ni bilo v interesu, ker je bilo v interesu to, kar se je ta hip tukaj spet dogajalo, da se blati slovenska osamosvojitev, ki je najlepši trenutek, najbolj svetel trenutek slovenske zgodovine – zakaj? Zato, ker narod je bil res takrat enoten, politika pa ne. Levičarji ste imeli figo v žepu, pa ste sabotirali slovensko osamosvojitev, saj to vsi vemo. Nekateri dokumenti slovenske osamosvojitve so bili sprejeti z enim samim glasom večine in to ključni dokumenti, vključno z osamosvojitvenim proračunom, zaradi katerega je bila potem Slovenija dobro pripravljena na osamosvojitev in se ni zgodil scenarij kot se je potem grozljivka v Bosni in Hercegovini, kjer je bilo pobitih na 100 tisoče ljudi in razseljenih in še kaj zraven. </font><br/>
<font size="4">Vse to je treba imeti v mislih, ko se o tem pogovarjate. In danes je ta problem pred vami samo zato, ker ste levičarji sami to zakuhali…</font><br/>
<br/>
<b><font size="4">PREDSEDNIK ZVONKO ČERNAČ:</font></b><font size="4"> Samo trenutek kolega Branko.</font><br/>
<font size="4">Prosim, da ne motite govornika, če se imate kaj za pogovoriti med sabo, zapustite dvorano.</font><br/>
<font size="4">Izvoli, nadaljuj.</font><br/>
<br/>
<b><font size="4">MAG. BRANKO GRIMS (PS SDS): </font></b><font size="4">Ker ste sami to zakuhali in</font><b><font size="4"> </font></b><font size="4">zaradi tega tudi to sami rešujte, ampak ne pa metati blata po slovenski osamosvojitvi. To je bil trenutek, ko je Slovenija iz naroda, slovenski narod postal nacija, lastnik svoje države. Izpeljano je bilo to na najboljši možen način v tistih okoliščinah. Nihče takrat ni imel zagotovo nobenega slabega namena, ljudje so reševali stvari po najboljših močeh. Če se je komurkoli zgodila krivica, sem bil jaz prvi, ki je zagovarjal, da jo je treba popraviti, ampak to je treba individualno ugotoviti, ne pa, da imajo tisti, ki so sodelovali pri napadu na Slovenijo ali pa imeli pri osamosvojitvi figo v žepu, od tega kakršnokoli korist. A vi veste, da med t.i. izbrisanimi so bili ljudje, še celo televizija jim je objavljala brezplačne spote, kar preverite za nazaj, zato trdim, da je to samo bilo metanje blata po osamosvojitvi. So bili ljudje, ki so bili recimo ujeti na Hrvaškem, pa potem, ker so se borili na strani JLA – kakšna krivica jim je bila pa potem narejena tukaj, ker jih očitno tukaj ni bilo. Da ne govorimo o generalu Aksentijeviću, ki je tukaj grozil, kako bo kri tekla v potokih in tudi on je bil mimogrede ujet potem nekje drugje na območju nekdanje Jugoslavije, ker je sodeloval v vojni tam dol. Pa vseh drugih bojevnikih, ki so odšli v tujino, pa vseh, ki so se vrnili po nekaj letih šele in iznenada spoznali, da so bili oškodovani, seveda zaradi tega, ker so tukaj neprimerljivo večje plače, večje pokojnine in vse ostalo. In mi smo ves čas zagovarjali, da je to treba urediti, ampak individualno, vsakega posebej točno pogledati. Vi ste pa ves čas zagovarjali, da je to treba urediti kar povprek za vse, da je bila vsem storjena krivica, jaz bi res rad vedel, kakšna krivica je bila storjena tistemu, ki se je boril na Hrvaškem na strani JLA, pa delal vojne zločine mimogrede in bi za to zaprt. In da seveda se pri tem loči kdo je kdo in kaj je kdo  takrat bil, potem bi se tudi videlo, da so vse te obtožbe popolnoma neosnovane in vse to bi bilo seveda, če bi se spoštovalo neko pravo, že zdavnaj možno urediti. A veste kaj je v resnici poprava krivic? Da je popravljena v razumnem roku. To smo mi takrat predlagali. Deset let ste se norca delali, da ne more biti odškodnin, da to sploh ni noben problem, da to nima veze, ne z državljanstvi, ne z odškodninami, ne z ničemer. Po desetih letih se je pa potem izkazalo, koliko je ura in zaradi tega je šlo 52 milijonov evrov že v dim, pa še enkrat tak znesek, o katerem se zdajle pogovarjate je v igri. Na srečo je odškodninskih zahtevkov manj kot ste sami ocenjevali, da jih bo. To je edina sreča v tej nesreči, kar zajema manjše število ljudi, kot so bile vaše prvotne ocene, s katero se je mimogrede zdajle spet tukaj manipuliralo. Sami ste si godljo skuhali, sami jo rešujte, seveda se vam pri tem en bo pomagalo.</font><br/>
<br/>
<b><font size="4">PREDSEDNIK ZVONKO ČERNAČ:</font></b><font size="4"> Nataša Sukič, replika.</font><br/>
<br/>
<b><font size="4">7. TRAK: (MK) – 10.30</font></b><br/>
<br/>
<b><font size="4">	NATAŠA SUKIČ (PS Levica): </font></b><font size="4">Ja, najlepša hvala za - ponovno za besedo.</font><br/>
<font size="4">	Zdaj, sej ne vem, mislila sem najprej reagirati s postopkovnim, ampak bom uporabila podoben diskurz, kot si ga je privoščil moj kolega. </font><br/>
<font size="4">	Skratka, toliko zavajanj in neumnosti, kot ste jih izrekel tudi redko slišiš. Namreč, vsi smo bili takrat v danem trenutki državljanke in državljani Socialistične Federativne Republike Jugoslavije, nismo bili še - ne, s prvim dnem torej smo bili vsi predhodno takšni državljani. In me zanima, zakaj potem nismo vsi takrat bili primorani zaprositi za državljanstvo republike Slovenije po osamosvojitvi, ampak samo 25 tisoč 671 oseb, ki se čisto slučajno pišejo na -ič. </font><br/>
<font size="4">	Čudim se, da tudi jaz nisem bila med njimi, čeprav imam trdi »č« pa me samo kadar koga kakšna grozovita ksenofobna občutja preplavijo in me hoče žalit mi pripiše mehki »ć«, pa čeprav nimam, se pravi, sem rojena v Ljubljani, ampak v mojem rojstnem listu pač piše: Rojena v Ljubljani v - takrat - Republiki: Socialistični Federativni Republike Jugoslaviji. In to piše tudi v vašem rojstnem listu, spoštovani kolega Grims.</font><br/>
<font size="4">	Tako da to je žalostno in ne govoriti, da so levičarji tisti, ki so ne vem kaj zakuhali. Brez levičarjev, ki jih vidite pri vsakih volitvah, če malo seštejete je levo navdahnjenih ljudi več kot polovica v tej državi, sploh ne bi prišlo do osamosvojitve Republike Slovenije na plebiscitu, tako da ne govoriti, da so levičarja ne vem kaj vse zakuhali in tako naprej.</font><br/>
<font size="4">	Čisto lepa priložnost je bila, ko se je ugotovilo, da tisti, ki ste za izbris zakuhali, da bi se ga dalo popraviti takoj in bi ljudem lahko v zelo kratkem roku ta državljanstva dodelili. Tisti, ki so pa morebiti bili pripadniki tako imenovane agresorske vojske takratne Jugoslavije, bi se pa obravnavali individualno in bi zato odgovarjali. Ne pa da vi 25 tisoč 671 oseb daste ne isti imenovalec zaradi, izgovarjate se pa na nekaj individualnih primerov, ali pa ne nekaj špekulantov, ki morda so to zadevo izkoriščali. </font><br/>
<font size="4">	To je narobe svet. Po navadi se zadeva uredi za vse in se individualno obravnava tiste, ki izigravajo sistem, ne pa da se na osnovi nekaterih posameznikov, ki izigravajo sistem, popolno krivo naredi skoraj 26 tisoč ljudem, potem se pa sklicujete na to, da je treba 26 tisoč ljudi individualno obravnavati. </font><br/>
<font size="4">	Lepo vas prosim. To so bili naši sosedje, sodelavci, ljudje, ki so živeli z nami v istem bloku, na isti ulici, naši znanci, naši prijatelji, naši partnerji in tako naprej. Bili so taki absurdi, da so se v družinah ločevalo ljudi, da so eni dobili državljanstvo, eni ne. </font><br/>
<font size="4">	Lepo vas prosim, to je nevzdržno sprenevedanje in 27 let pozneje poslušati podoben diskurz, s katerim se je vse skupaj začelo, je dejansko nadaljevanje sramote. In tak diskurz uporabljate, kot ga uporabljate danes tudi v zvezi z migranti</font><br/>
<font size="4">	Ekonomski vidik. Kakšna sreča, da je samo tako malo odškodninskih zahtevkov, kakšna sreča za državo, da bo plačala …</font><br/>
<br/>
<b><font size="4">	PREDSEDNIK ZVONKO ČERNAČ:</font></b><font size="4"> Replika …</font><br/>
<br/>
<b><font size="4">	NATAŠA SUKIČ (PS Levica): .. </font></b><font size="4">čim manj in kakšna nesreča …</font><br/>
<b><font size="4">	</font></b><br/>
<b><font size="4">	PREDSEDNIK ZVONKO ČERNAČ:</font></b><font size="4"> … replika je to. Zaključite počasi. </font><br/>
<br/>
<b><font size="4">	NATAŠA SUKIČ (PS Levica): </font></b><font size="4">… in kakšna nesreča, da smo plačali že toliko. </font><br/>
<font size="4">	Lepo vas prosim, a so to ljudje, ki smo jim popolnoma izbrisali, jim odrekli obstoj, jih pahnili v grozljive stistke, ali o čem se mi tu danes pogovarjamo? In o čem se bomo enkrat za vselej dogovorili in pogovorili, da bomo to, to največjo sramoto možno enkrat za vselej odpravili. Takšne sramote si nobena država v Evropski uniji ni privoščila …</font><br/>
<b><font size="4">	</font></b><br/>
<b><font size="4">	PREDSEDNIK ZVONKO ČERNAČ:</font></b><font size="4"> Prosim, da zaključite kolegica Nataša Sukič.</font><br/>
<br/>
<b><font size="4">	NATAŠA SUKIČ (PS Levica): </font></b><font size="4">… Tako, hvala lepa za enkrat.</font><br/>
<b><font size="4">	</font></b><br/>
<b><font size="4">	PREDSEDNIK ZVONKO ČERNAČ:</font></b><font size="4"> Ste prešla čas, ki je namenjen repliki. </font><br/>
<font size="4">	Zdaj mislim pa, da ste v zmoti, ne vem, ali nezavedno ali zavedno glede tega kar govorite. Vsak, ki je takrat želel pridobiti državljanstvo ga je lahko dobil, 610 tolarjev je bilo potrebno plačati takse. Glede vpisa državljanstev je pa tako, takrat so se pač državljanstva vpisovala po kraju rojstva in številu ljudje slovenske narodnosti so bili v določen obdobju tudi rojeni izven Republike Slovenije in so ravno tako morali dati vlogo za državljanstvo. </font><br/>
<font size="4">	Tako da mislim, da verjetno tega ne poznate. Tisti, ki smo na tem področju delali to vemo in sem vas želel na to opozoriti, da trditve, ki ste jih zdaj navajala ne držijo.</font><br/>
<font size="4">	Naslednji ima besedo … </font><br/>
<br/>
<b><font size="4">	NATAŠA SUKIČ (PS Levica): </font></b><font size="4">Replika! </font><br/>
<b><font size="4">	</font></b><br/>
<b><font size="4">	PREDSEDNIK ZVONKO ČERNAČ:</font></b><font size="4"> Ne, ni replike! Naslednji ima besedo Branko Grims.</font><br/>
<font size="4">	Prosim, da se umirite.</font><br/>
<font size="4">	Proceduralno, Nataša Sukič.</font><br/>
<br/>
<br/>
<b><font size="4">	NATAŠA SUKIČ (PS Levica): </font></b><font size="4">Postopkovno, spoštovani predsedujoči. </font><br/>
<br/>
<b><font size="4">8. TRAK: (MK) – 10.35</font></b><br/>
<br/>
<font size="4">	(nadaljevanje) Vzel ste si razpravo, čeprav niste bil prijavljen k njej, meni pa ne dopustite, da repliciram na vaše trditve, ki so popolnoma zavajajoče. Ponovno.</font><br/>
<font size="4">	Namreč, dejstvo je, da so bili ljudje izbrisani arbitrarno, da niti niso bili seznanjeni zares s tem, da so bili izbrisani, da so mnogi šele po nekaj letih slučajno pri zdravniku ali kje izvedeli, da so pravzaprav izbrisani. </font><br/>
<font size="4">	Tako da nehajmo lagati in se sprenevedati. Hvala lepa. </font><br/>
<b><font size="4">	</font></b><br/>
<b><font size="4">	PREDSEDNIK ZVONKO ČERNAČ:</font></b><font size="4"> Zdaj ste zlorabila poslovnik. Zaradi moje dobre volje vas nisem izklopil, drugič vas bom.</font><br/>
<font size="4">	Besedo ima Branko Grims.</font><br/>
<br/>
<b><font size="4">	MAG. BRANKO GRIMS (PS SDS): </font></b><font size="4">Ja, hvala še enkrat za besedo. Glejte kako bi bilo lepo, če bi v tem parlamentu imeli vsaj en tak tih dogovor, ki ni treba, da je poslovniški, da bi spregovoril tisti, ki ve o čem govori. Če pa že ne ve, pa da bi vsaj poslušal sogovornika. Namreč, gospa Sukič je zdajle rekla: Ja, to je zadevalo 25 tisoč ljudi. Ni res.</font><br/>
<font size="4"> Če bi vsaj poslušal kaj sem prej povedal. Povedal sem, da je 170 tisoč ljudi, še v resnici nekaj več, to brez problemov uredilo. Mnogi so to uredili tudi kasneje, ker je bilo potem še nekaj zakonov, ki so bili izrazito v korist kot pozitivna diskriminacija, kot se temu v pravu reče, narodov in narodnosti nekdanje Jugoslavije, zato da bi ja lahko uredili vse te stvari v zvezi z novo nastalo državo Slovenijo. In samo 25 tisoč, zajemalo je to torej nekje okoli 200 tisoč ljudi, ne pa 25 tisoč, kot ste vi rekli. </font><br/>
<font size="4">	170 tisoč jih je to brez problema uredilo, 25 tisoč jih zaradi takih ali drugačnih razlogov ni. Zdaj, nekatere med njimi sem jaz osebno slišal. Takih pričevanj imate kolikor hočete, so se delali norca iz države, so vpili, da tega nočejo, so grozili kako bo JLA nazaj prišla in poračunala z nami in potem bodo oni frajerji. A veste ta ureditev, ko se potem takole daje tem ljudem odškodnine kar povprek, je krivična tudi do vseh tistih, ki so to uredili v resnici.</font><br/>
<font size="4">	Recimo gospod Alijeski, o njem sem enkrat že govoril, je priča v tem Državnem zboru, je bil žrtev nasilja, izsiljevanja svojih sosedov, ki niso hoteli urediti razmerij z državo Slovenijo, ker je niso marali. In potem so oni zdaj kot neke žrtve in dobivajo odškodnino on jih pa to odškodnino plačuje. In takih ljudi je 170 tisoč, ker so hoteli biti lojalni novi domovini, so brez problema to uredili, nekateri pa niso. Morda je res med njimi kdo, ki ni mogel iz nekega zelo posebnega problema, ne vem, je bil v bolnici ali kaj podobnega, ampak  velika večina je pa kalkulirala. In to je narobe. Zaradi tega smo zagovarjali, da bi ves čas morali gledati vse to individualno. Vsak primer posebej. In zato govoriti, kakšne silne krivice so bile, edino kar je madež, so take razprave, kot ste jih vi zdajle dali pa kot so si sledile v zadnjem desetletju, ker gre to samo v smeri tega, da se meče blato po tistih, ki so Slovenijo osamosvojili zaradi tega, ker so nekateri drugi imeli pa pri tem figo v žepu. </font><br/>
<font size="4">	A vi sploh veste, da smo eni pripravili slovensko osamosvojitev, eni so se pa dan pred osamosvojitvijo sestajali z generali JLA pa s šefi kontraobveščevalne službe in razpravljali kako nas bodo po tem, ko nas bodo počistili zmetali v jame tamle v Kočevju ali pa zaprli v koncentracijska taborišča na osnovi odloka. Ki ga je v sramoto podpisal še Janez Drnovšek, če ne veste tega v tajnem uradnem listu. </font><br/>
<font size="4">	No, ko bodo vse to spucali, kako bodo pa oni spet prevzeli oblast. In jaz si od takih ne dovolim, da mi potem nekdo vpije kakšne silne krivice so bile, ker vem, da je bilo storjeno konkretno odgovarjam za prime Kranja, kjer sem bil zraven, sem bil hkrati v prvi skupščini pa bil sem tisto, kar bi danes rekel direktor občinske uprave, takrat so bile skupaj občine in upravne enote in tam vem, da je bilo vsakomur poslano, če smo le imeli naslov, priporočeno s povratnico tudi ustrezno pošiljko oziroma obvestilo in odločba. </font><br/>
<font size="4">	In tudi še mnogi drugi so to uredili pa se še vedno govori, da jim je bila storjena krivica, pa je to edino, kar je sploh našlo kot napako, Ustavno sodišče. Drugače so bile pa celostranske objave v časopisju in to ne enkrat. Bile so objave na televiziji, bile so objave v radijih, bile so objave v tujih medijih, zato da bi ja vsi to vedeli, zato da ja ne bi prišlo do kakršnihkoli škodljivih posledic.</font><br/>
<font size="4">	In govoriti, da je nekdo potem namerno nekomu nekaj kršil, a veste, je najmanj kar je neodgovorno, če se pa pri tem meče blato </font><br/>
<br/>
<b><font size="4">9. TRAK: (TB) – 10.40</font></b><br/>
<br/>
<font size="4">	(nadaljevanje) po slovenski osamosvojitvi je pa še to skrajno nesramno in nizkotno. In jaz se potem ne čudim, da tisti, ki pač mečejo kar naprej neupravičeno blato po slovenski osamosvojitvi, rečejo, saj država itak ni nič vredna, potem pa odprimo meje, pridite migranti, če grejo pa Slovenci v tujino, pa Bog jim pomagaj. To je popolnoma zgrešena politika v osnovi.</font><br/>
<font size="4">	Slovenija je dobra država, samo treba bi jo bilo še v redu uredit, vsekakor je pa nastala na lep način, s tako benevolenco do vseh, ki so tukaj prebivali kot je ni pokazala niti ena druga država na tem svetu. Smo takrat, v tistih letih, mnogokrat iskali primer, da bi še ena druga država tako benevolentno dostopala, pa je nismo našli. Niti enega samega primera v zgodovini ne.</font><br/>
<font size="4">In zaradi tega vam še enkrat povem, slovensko osamosvojitev je dajala kot pozitiven primer kot ideal, kako je treba stvari uredit, glede državljanstva, glede vsega, celo pač institucije Evropske unije, dokler niso tovrstne informacije, ki so v resnici krivične do naše domovine, začele prihajati iz Slovenije same.</font><br/>
<br/>
<b><font size="4">PREDSEDNIK ZVONKO ČERNAČ:</font></b><font size="4"> Naslednja se je k besedi prijavila kolegica Anja Bah Žibert.</font><br/>
<br/>
<b><font size="4">ANJA BAH ŽIBERT (PS SDS):</font></b><font size="4"> Ja, hvala lepa, predsedujoči.</font><br/>
<font size="4">	V teh, mislim, danes poteka nekako že drugič razprava na to temo in moram povedati, da se je name obrnilo ogromno ljudi in gospo Sukič bi opozorila, naj ne ločuje ljudi na priimke. Izbrisani so bili tisti na –ić in tako naprej.</font><br/>
<font size="4">Namreč, name se je obrnila tudi družina, ki v Sloveniji zdaj živi dolgo časa, prišli so v času bivše Jugoslavije, mati z malimi otroci, oče je prej tukaj delal. Ker družina je živela v vasi, nekje v Bosni, brez vode, brez nujnih življenjskih potreb, so prišli v Slovenijo. Ta mati se je ves čas borila za to, da nekako postanejo ti otroci enakovredni v okolju, kjer so jih sprejeli. Hodili so v naše šole in ko je bil čas osamosvojitev, so tudi vsi poskrbeli za državljanstvo. Ves čas jih je tudi učila, da naj bodo zvesti in predvsem zahvalni tistim, ki so jih vzeli v svoje okolje, namreč od tam, kjer so prihajali, ne bi nikoli postali tisto, kar so danes, ker so imeli vse možnosti za vzgojo in izobraževanje.</font><br/>
<font size="4">Mene seveda vedno veseli, ko se nekdo zavzema za človekove pravice. Me pa boli, ko jih ločuje. Veste, gospa Sukič, jaz vam bom verjela, da vam je tako zelo hudo za te ljudi tudi takrat, ko boste enako govorili za vse tiste, ki niso bili samo zbrisani, po vašem, tako imenovanem, žargonu, zbrisani, ampak, ko se boste zavzemali tudi za tiste, ki so bili pa pobrisani z obličja te Zemlje in še danes nimajo niti pravice do svojega groba, takrat pa vi utihnete. Pa se je prav tako zgodila pravica, pa smo prav tako nasledniki tega, pa bi prav tako morali stvari urediti.</font><br/>
<font size="4">Verjela vam bom takrat, ko ne boste ločevali otroke na prvo pa drugo razredne. Tudi po odločbi Ustavnega sodišča. Tudi tukaj se kršijo človekove pravice, ampak boste bili tisti, ki boste govorili, da je to predmet koalicijskih usklajevanj. Veste, to pa je sramota in veste, kdaj vam bom verjela, ko boste svoje poslanske kolege pozvali, da odstopijo mandat, zato ker so poslanca izbrisali iz tega Državnega zbora, protiustavno. Ja, tako je.</font><br/>
<font size="4">Ampak seveda, vi se smejete, zato ker za vas so človekove pravice samo takrat, ko vam »pašejo«, zame pa ne, zame so pa človekove pravice za vse enake in v tem primeru, tistem, ki se je zgodila krivica, sem bila vedno, da se jo tudi uredi in naredi tako, da se tega seveda ne samo ne bo dogajalo, ampak da se čim prej uredi v dobro.</font><br/>
<font size="4">Vam pa povem, sama prihajam kot otrok iz Posavja. Tam so tanki množično prihajali, ko je prišlo do osamosvojitvene vojne. Veste kaj je zanimivo? </font><br/>
<br/>
<b><font size="4">10. TRAK: (TB) – 10.45</font></b><br/>
<br/>
<font size="4">	(nadaljevanje) Jaz sem hodila v Brežice v šolo, imela sem enako veliko prijateljev, z velikimi smo se družili, ampak v tistem času, veste, je bilo pa najbolj zanimivo to, da so nekateri bloki ostali kar prazni. Mi smo gledali, kako preletavajo na letala, nad jedrsko elektrarno, nekaterih pa ni bilo nikjer več.</font><br/>
<font size="4">Tudi to so zgodbe in zato je take stvari potrebno individualno reševati, zato ker na eni strani imamo ljudi kot sem povedala primer te gospe, ki je z družino prišla že prej in je stvari uredila in imamo ljudi, ki so manipulirali in so sedeli na dveh stolih in so čakali, kaj se bo zgodilo. Ali bo tehnica »prevagala« v eno stran ali drugo stran, to pa ni prav. To pa ni prav. Tisti, ki so izkoriščali pač potem ne morejo biti potem deležni nekih pravic, ker se jim ni kršila človekova pravica, ker so se sami tako odločili.</font><br/>
<font size="4">Tistim, ki so se pa kršile človekove pravice in bi se individualno ugotovilo, da je temu res tako in da je prišlo do nekih napak, bi se pa lahko že pred leti in leti to uredilo, ampak dokler boste pa ločevali ljudi v prvorazredne in drugorazredne, kar se tiče človekovih pravic, vam pa jaz ne verjamem.</font><br/>
<br/>
<b><font size="4">PREDSEDNIK ZVONKO ČERNAČ:</font></b><font size="4"> Ima repliko, Nataša Sukič.</font><br/>
<br/>
<b><font size="4">NATAŠA SUKIČ (PS Levica):</font></b><font size="4"> Spoštovana kolegica, samo eno vprašanje imam. Med 25 tisoč 671 izbrisanimi osebami, koliko je bilo špekulantov? Ali večina njih, da smo jih dali na enaki imenovalec ali bi morda obrnili razmišljanje in bi pravzaprav individualno obravnavali mogoče tistih nekaj primerov, ne pa da bomo 25 tisoč 671 ljudi individualno obravnavali, zato, ker ste vi prepričani, da je bilo toliko špekulantov ali pa nelojalnih v(?) novoustanovljeni državi, to je ena stvar.</font><br/>
<font size="4">Druga stvar, ne dovolim si, da boste govorili, da jaz ločujem ljudi na prvo in drugo razredne. Celo življenje sem posvetila boju za človekove pravice in ena stvar, za katero trdno stojim je, pri človekovih pravicah ni hierarhij, zato jaz nikakor ne delim nikoli in nikdar nikogar  na prvo in drugo razredne in govorite kar nekaj, samo zato, da žalite, seveda brez utemeljitev. Jaz osebno v življenju nisem delila niti enega, niti ene skupine ljudi, da bi bila bolj ali manj upravičena do enake obravnave, enakih možnosti in človekovih pravic. Hvala lepa.</font><br/>
<br/>
<b><font size="4">PREDSEDNIK ZVONKO ČERNAČ:</font></b><font size="4"> Anja Bah Žibert, se je prijavila pri razpravi. Izvoli.</font><br/>
<br/>
<b><font size="4">ANJA BAH ŽIBERT (PS SDS):</font></b><font size="4"> Ja, ker nimam pravice do replike v odgovor.</font><br/>
<font size="4">Ravno zato želimo oziroma bi si želela individualno obravnavo. Seveda, pa vseh 25 tisoč in nisem rekla, koliko je enih in drugih. Govorila sem o pravičnosti. Pravično je, da bi individualno zadeve pogledali. Kar se pa tiče vas osebno, pa ne vem, spoštovana, potem ste pa v napačni stranki, ker vaša stranka se pač ne zavzema za vse človekove pravice. Pojdite pogledat v prejšnjem mandatu, kako ste glasovali oziroma kako je Levica glasovala, sicer pa boste možnost imeli, da pokažete to vašo človekoljubnost in pa zavzemanje za človekove pravice že ta teden, ko bomo obravnavali Zakon o vzgoji in izobraževanju.</font><br/>
<br/>
<b><font size="4">PREDSEDNIK ZVONKO ČERNAČ:</font></b><font size="4"> Ugotavljam, da ste vsi, ki ste želeli razpravljati, razpravljali. S tem zaključujem razpravo. V skladu s prej sprejeto odločitvijo odbora prehajamo na glasovanje o vseh členih skupaj.</font><br/>
<font size="4">Glasujemo.</font><br/>
<font size="4">Kdo je za? (10 članov.) Kdo je proti? (2 člana.)</font><br/>
<font size="4">S tem zaključujemo drugo obravnavo Predloga zakona na matičnem delovnem telesu. Pripravljeno bo poročilo v skladu s Poslovnikom.</font><br/>
<br/>
<b><font size="4">11. TRAK: (TB) – 10.50</font></b><br/>
<br/>
<font size="4">	(nadaljevanje) Prosim, da v skladu z določili Poslovnika tudi določimo tistega, ki bo poročilo predstavil na seji Državnega zbora.</font><br/>
<font size="4">Predlagam podpredsednika, kolego Igorja Pečka. Je kdo, ki temu nasprotuje? Ugotavljam, da ne. S tem, mislim, da lahko zaključimo današnjo 7. nujno sejo odbora. Se zahvaljujem vsem za udeležbo in vam želim lep dan še naprej.</font><br/>
<br/>
<b><font size="4">Seja je bila končana 17. decembra 2018 ob 10.50.</font></b>
</root>