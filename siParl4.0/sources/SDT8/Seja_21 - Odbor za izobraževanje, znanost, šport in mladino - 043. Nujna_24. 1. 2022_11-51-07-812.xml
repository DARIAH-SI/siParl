<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA IZOBRAŽEVANJE, ZNANOST, ŠPORT IN MLADINO	</font></b><br/>
<b><font size="4">43. nujna seja</font></b><br/>
<br/>
<b><font size="4">(24. januar 2022)</font></b><br/>
</p></div><br/>
<b><font size="4">Sejo je vodila Mojca Škrinjar, podpredsednica Odbora za izobraževanje, znanost, šport in mladino.</font></b><br/>
<b><font size="4">Seja se je začela ob 14.00 uri.</font></b><br/>
<br/>
<b><font size="4">	PODPREDSEDNICA MOJCA ŠKRINJAR: </font></b><font size="4">Vse članice in člane Odbora, vabljene ter ostale prisotne lepo pozdravljam na 43. nujni seji Odbora za izobraževanje, znanost, šport in mladino. </font><br/>
<font size="4">	Pričenjam torej 43. nujno sejo Odbora za izobraževanje, znanost, šport in mladino. Obveščam vas, da so zadržani in se seje ne morejo udeležiti naslednji člani in članice Odbora in jih nadomeščajo s pooblastili naslednje člane: poslanec Aleksander Reberšek po pooblastilu nadomešča Ivo Dimic, ker se seje iz opravičljivih razlogov ne more udeležiti, poslanca Luka Mesca nadomešča dr. Vatovec, ki je član tega delovnega telesa in se seje iz opravičljivih razlogov ne more udeležiti. Poslanka Mojca Žnidarič pooblašča poslanca mag. Dušan Verbič, ki je članica tega delovnega telesa in se seje iz opravičljivih razlogov ne more udeležiti. Poslanka Lidija Ivanuša pooblašča poslanca Marijana Pojbiča, ki je članica tega delovnega telesa in se seje iz opravičljivih razlogov ne more udeležiti. Poslanec Aljaž Kovačič pooblašča Nika Prebila, ki je član tega delovnega telesa in se seje iz opravičljivih razlogov ne more udeležiti. Poslanec Ferenc Horvath pooblašča poslanca Felica Žižo, ki je član tega delovnega telesa in se iz opravičljivih razlogov seje ne more udeležiti. Poslanec Gregor Perič zastopa poslanca iz kvote Konkretno. </font><br/>
<font size="4">	S sklicem seje ste prejeli naslednji dnevni red seje Odbora. 1. točka je Mnenje Odbora o zahtevi Državnega sveta za ponovno odločanje o Zakonu o spremembah in dopolnitvah Zakona o posebnih pravicah italijanske in madžarske narodne skupnosti na področju vzgoje in izobraževanja. Ker v poslovniškem roku nisem prejela predlogov v zvezi z dnevnim redom, je določen takšen dnevni red kot ste ga prejeli s sklicem seje Odbora. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – MNENJE ODBORA O ZAHTEVI DRŽAVNEGA SVETA ZA PONOVNO ODLOČANJE O ZAKONU O SPREMEMBAH IN DOPOLNITVAH ZAKONA O POSEBNIH PRAVICAH ITALIJANSKE IN MADŽARSKE NARODNE SKUPNOSTI NA PODROČJU VZGOJE IN IZOBRAŽEVANJA.</font></b><font size="4"> Obravnava na Odboru bo potekala na podlagi 147. člena Poslovnika Državnega zbora. V zvezi s to točko ste prejeli gradivo, ki je objavljeno na spletnih straneh Državnega zbora, in sicer: Zahtevo Državnega sveta ter mnenje Zakonodajno-pravne službe. K tej točki dnevnega reda so vabljeni, kot je razvidno s sklica seje; Državni svet, predlagatelj zakona poslanca Felice Žiža in Ferenc Horváth, Ministrstvo za izobraževanje, znanost in šport ter Zakonodajno-pravna služba. </font><br/>
<font size="4">	Uvodno besedo dajem predstavniku Državnega sveta gospodu… Prosim, postopkovno. Izvolite.</font><br/>
<br/>
<b><font size="4">2. TRAK: (ES) – 14.05</font></b><br/>
<br/>
<font size="4">	</font><b><font size="4">DR. MATEJ TAŠNER VATOVEC (PS Levica): </font></b><font size="4">Hvala, podpredsednica.</font><br/>
<font size="4">	Mene samo zanima ali je ministrstvo opravičilo svojo odsotnost glede na to, da 148. člen Poslovnika določa, da lahko Vlada seveda tudi poda svoje mnenje glede zahteve za ponovno odločanje o posameznem zakonu in glede na to, da so bili izjemno kritični med sprejemom tega zakona, me zanima ali bo Vlada prisotna na tej seji in seveda še enkrat tudi poudarila katere so vse pomanjkljivosti oziroma pasti sprejetja takšnega zakona. Ko se pogovarjamo o vetu, bi seveda to bilo več kot dobrodošlo.</font><br/>
<br/>
<font size="4">	</font><b><font size="4">PODPREDSEDNICA MOJCA ŠKRINJAR: </font></b><font size="4">Hvala lepa. </font><br/>
<font size="4">	Torej nimam nobenega tovrstnega obvestila iz Ministrstva za izobraževanje, znanost in šport. Nimam nobenega opravičila oziroma obvestila v zvezi s tem. Ni pa tudi nujno, da bi morali biti njuno prisotni. </font><br/>
<font size="4">	Uvodno besedo dajem predstavniku Državnega sveta gospodu Branimirju Štruklju. Izvolite.</font><br/>
<br/>
<font size="4">	</font><b><font size="4">BRANIMIR ŠTRUKELJ:</font></b><font size="4"> Spoštovana gospa predsedujoča, hvala za besedo. Poslanke in poslanci!</font><br/>
<font size="4">	Kot veste je Državni svet izglasoval veto na zakon s 25 glasovi za in 5 proti, kar je nenavadno visoko razmerje, ki ni običajno pri teh glasovanjih. </font><br/>
<font size="4">	Moram reči, da je argumentacija Državnega sveta v veliki meri uprta tudi na stališče Ministrstva za izobraževanje, znanost in šport, ki je izpostavilo pomanjkljivosti tega zakona, tudi nekatere resne sistemske dileme, ki se pojavljajo v povezavi s tem zakonom. Komisija za izobraževanje, znanost, kulturo in šport se je prav tako v pomembnem delu oprla pri argumentaciji za veto na ta stališča Ministrstva za izobraževanje, znanost in šport. Škoda je, da ne moremo slišati teh stališč.</font><br/>
<font size="4">	Eden od bistvenih argumentov zakaj je Državni svet izglasoval veto je vezan na dvigovanje praga za znanje italijanščine v šolah z italijanskim učnim jezikom. Hkrati pa je drug pomemben argument vezan na nepreglednost, če hočete, tega pragu, ki je postavljen pri znanju italijanščine. Namreč uporabljajo se termini, ki jih niti skupni jezikovni okvir Sveta Evrope, niti naša zakonodaja ne poznata, to je znanje na ravni maternega jezika, kar na nek način odstopa od teh principov, ki se sicer pri obvladovanju jezikov uveljavljajo v Evropski uniji in so vneseni tudi v slovensko zakonodajo, tudi izobraževalno zakonodajo.</font><br/>
<font size="4">	Namreč s tem visokim dvigom za znanje italijanskega jezika, ki je učni jezik v teh šolah, se izrazito povečujejo tudi razlike za pogoje, ki jih morajo imeti opravljene slovenski učitelji v Italiji, ki poučujejo v slovenskih šolah s slovenskim učnim jezikom. Tam je dovolj zgolj opravljena matura v slovenskem jeziku. </font><br/>
<br/>
<b><font size="4">3. TRAK: (ES) – 14.10</font></b><br/>
<br/>
<font size="4">	(nadaljevanje) Pri nas kot veste ali mora učitelj, učiteljica tako osnovno in srednjo šolo izpeljati v šoli z italijanskim učnim jezikom, sicer je ta preizkus nujno potreben.</font><br/>
<font size="4">	Kaj je problem tega kriterija, ki je vzpostavljen na tej ravni znanja materinega jezika in kakšno znanje obsega, ni jasno iz zakona. Namreč, kot sem izpostavil že v uvodu tega termina ni niti v evropskem jezikovnem okviru. Kot veste ta pozna šest stopenj znanja jezika. Do sedaj so morali slovenski učitelji in učiteljice v teh šolah z italijanskem učnem jezikom izkazovati znanje na ravni C1. To je drugo najvišje znanje, ki je potrebno izvesti, kar pomeni, da obvladujete težka in daljša besedila, ki jih lahko popolnoma suvereno tolmačite in obvladujete. </font><br/>
<font size="4">	Tu je sedaj postavljeno, da naj bi se ta kriterij znanja materinega jezika, v tem primeru italijanščine, presojal na podlagi kataloga maturitetnih znanj, ki ga imamo sprejetega v Sloveniji. Problem tega kriterija je, da ni prilagojen za dokazovanja obvladovanja znanja materinega jezika. Namreč praktično 70 % tega maturitetnega kataloga je povezanega z poznavanjem literature, tako svetovne kot italijanske in ne z presojami kako globoko, kako ekspertno obvladujete jezik. Zato se nam zdi, da je ta problem težko razrešljiv. Da ne govorim o tem, da je ministrstvo izpostavljalo, da pravzaprav nima ustreznih orodij za preverjanje tega, niti strokovnjakov, ki bi bili za to potrebni. To je manjši problem. To je tehnični problem, ampak ga zgolj omenjam zaradi tega, ker ga je tudi ministrstvo izpostavilo. </font><br/>
<font size="4">	Mi menimo, da je mogoče ta dvig praga, ki je previsok in bo zelo otežil iskanje strokovnjakov, ki tako dobro obvladujejo italijanščino kot materin jezik. Morda celo negativen za kakovost pouka na teh šolah, ker je vprašanje kdo bo izpolnil ta osnovni pogoj, pri čemer se je tu postavilo še dodatno vprašanje, ki ga izpostavljam. To pa je, da se je dvignila tudi zahtevnost znanja jezika v šolah z italijanskim učnim jezikom za učitelje in učiteljice slovenskega jezika v teh šolah. Ta pa ni za pouk slovenščine v šolah z italijanskim učnim jezikom pa italijanščina ni učni jezik, ampak je slovenščina. Pogoj za poučevanje v teh šolah pa je izrazito dvignil na C1, kar je prej veljalo za vse druge. Pri čemer pa smo dobili kar nekaj dopisov, kjer opozarjajo, ker recimo že sedaj primanjkuje učiteljev, ki bi ustrezno učili v šolah z italijanskim učnim jezikom. Hvala bogu, bom rekel, dobijo učitelje z Italije, ki pa ne znajo slovenskega jezika na nobeni teh ravni, ki je zahtevana za učitelje slovenščine, ki poučujejo v šolah z italijanskim tujim jezikom. Mimogrede dobivajo tudi dodatek za dvojezičnost, ki je bil pred kratkim spremenjen v Državnem zboru po moji presoji na račun </font><br/>
<br/>
<b><font size="4">4. TRAK: (ES) – 14.15</font></b><br/>
<br/>
<b><font size="4">	</font></b><font size="4">(nadaljevanje) zahtevnosti poučevanja v jeziku.</font><br/>
<font size="4">	Mimogrede, na Odboru tisti, ki ste bili v tem Odboru, se je predlagatelju tudi zapisalo, da je slovenščina v tem primeru izenačena z drugimi tujimi jeziki. Slovenščina ni tuji jezik v tem primeru, ampak okolja. Gospod Žiža se je potem tudi opravičil zato. Ampak je pa nek simptom, ki morda kaže na to, da gre skozi to zaostrovanje za neko zapiranje, ki ni ne za ene, ne za druge verjetno koristna. </font><br/>
<font size="4">	Hkrati je povsem neracionalno, da se dviga prag tudi za celotno administracijo, ki dela v teh šolah, od čistilk, kuharjev, administracije in da je raven za posamezno delovno mesto prepuščeno sedaj naknadni opredelitvi kdo mora koliko znati, pri čemer naj bi imela tu krovna organizacija italijanske manjšine ključno besedo. S tem ni nič narobe. Problem je zgolj, da tukaj gre za pedagoška vprašanja, ker dejansko je, da vsi, ki so v šoli, tudi gospa Škrinjar je zadnjič omenila kako so čistilke znale lepo govoriti, bi moralo biti to neka pedagoška presoja, ne pa ker je pač treba nekaj tudi vedeti o delovanju šol in teh ciljih, ki jih ima pouk.</font><br/>
<font size="4">	Končam s tem, da je to zaostrovanje, ki ga predlaga ta zakon, dela tudi pomembne razlike v izobraževalnem sistemu. Tukaj so potrebna tudi neka dodatna znanja, ki jih naša zakonodaja ne pozna, za tiste, ki ne pridejo do tega nivoja kot pogoj za zaposlitev. Tudi Zakon o izobraževanju obeh manjšin pove, da imamo enotni izobraževalni sistem. Tukaj se pa z posebnimi pogoji, kriterijem, ki ga ne poznamo, materinega jezika na nek način to razkraplja in poglabljajo razlike, kar se nam tudi ne zdi posebej pametno. </font><br/>
<font size="4">	Hkrati pa, saj to je gospod poslanec že omenil, je problem, da se morda z zviševanjem praga ne rešujejo tisti resni problemi, ki jih pa manjšina ima v šolah. Veste, da tam hodijo Romuni, Rusi, Ukrajinci, migranti in se vpisujejo v šole z italijanskim učnim jezikom in tega problema, če vi dvignete prag pri učiteljih ne boste rešili, kar se tiče italijanščine kot učnega jezika. Zato je to morda na napačnem koncu prijeto. Tako da je bila kar se tiče teh argumentov, kot sem rekel, kjer smo sledili v veliki meri ministrstvu in pomislekom Ministrstva za šolstvo, veto tudi povsem jasno in enoznačno izglasovan. </font><br/>
<font size="4">	Hvala lepa, gospa podpredsednica. </font><br/>
<br/>
<font size="4">	</font><b><font size="4">PODPREDSEDNICA MOJCA ŠKRINJAR:</font></b><font size="4"> Hvala lepa.</font><br/>
<font size="4">	Postopkovno, gospod Koražija.</font><br/>
<br/>
<font size="4">	</font><b><font size="4">BOŠTJAN KORAŽIJA (PS Levica):</font></b><font size="4"> Spoštovana predsedujoča, najlepša hvala za besedo in da ste mi omogočili postopkovni predlog. </font><br/>
<font size="4">	Glejte, zadeva je sledeča. Pogovarjamo se oziroma govorimo o tako zelo pomembni temi kot je Zakon o posebnih pravicah italijanske in madžarske narodnostne skupnosti za področje vzgoje in izobraževanja. Dejansko bi bilo že zaradi tega prav in spodobilo bi se, da pride na to sejo eden izmed predstavnikov Ministrstva za izobraževanje, ali celo kar ministrica sama, ker govorimo o teh naših narodnih skupnostih, se pravi italijanski in madžarski, in je prav, da se tudi s tega vidika pokaže spoštovanje do teh dveh narodnostnih skupnosti. </font><br/>
<font size="4">	Mislim, da je prav, da bi prekinili sejo in da zagotovite enega z ministrstva, ki bo prisoten na seji in ki bo tudi sposoben in tudi kvalificiran, </font><br/>
<br/>
<b><font size="4">5. TRAK: (ES) – 14.20</font></b><br/>
<br/>
<font size="4">	(nadaljevanje) da odgovarja in zagovarja to temo oziroma tudi odgovarja na vprašanja, ki jih bomo poslanci postavili. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PODPREDSEDNICA MOJCA ŠKRINJAR:</font></b><font size="4"> Hvala lepa za vaš postopkovni predlog. Torej tudi meni je žal, da ni nikogar iz ministrstva, predstavljam pa si, da je njihovo mnenje enako kot so ga podali na sami seji. Povem pa tudi, da ni nujno, da bi oni morali biti tukaj, zato nimam pravne podlage, da bi prekinila sejo in ustregla vašemu predlogu. Hvala.</font><br/>
<font size="4">	Želi besedo predlagatelj zakona gospod Felice Žiža? Prosim.</font><br/>
<br/>
<font size="4">	</font><b><font size="4">FELICE ŽIŽA (PS IMNS):</font></b><font size="4"> Hvala za besedo, spoštovana predsedujoča. Spoštovane kolegice, spoštovani kolegi in spoštovani gostje, en lep pozdrav vsem. (pove pozdrav še v italijanščini)</font><br/>
<font size="4">	Bom zelo kratek. Tukaj se danes že četrtič pogovarjamo o Zakonu o posebnih pravicah italijanske in madžarske narodne skupnosti na področju vzgoje in izobraževanja. Mislim, da smo povedali marsikaj. Sam sem že na prvem odboru Državnega zbora, torej na Odboru za izobraževanje, nekako povedal in pariral in nekako dal ustne dokaze, pa tudi ustavne in zakonske dokaze, da vse kar je bilo povedano proti vsaki besedi, ki je napisana v predlogu Zakona o spremembah in dopolnitvah Zakona o posebnih pravicah italijanske in madžarske narodne skupnosti na področju vzgoje in izobraževanja so same nepravilnosti. </font><br/>
<font size="4">	Kot prva stvar gremo uresničevati eno ustavno pravico iz 64. člena Ustave, ki ni bila v bistvu v celoti nikoli uresničena. Je pa bila delno uresničena. Ker od leta 2018 so se izpiti za vse učitelje in strokovne delavce, ki so se zaposlovali v naših vzgojno-izobraževalnih zavodih in niso imeli pogoje, da bi se zaposlili, so se že do leta 2018 izvajali izpiti na Zavodu za šolstvo, Območna enota Koper, v sodelovanju z Ministrstvom za izobraževanje. Tako da tukaj ni nobene novosti.</font><br/>
<font size="4">	Ko pa govorimo o materinem jeziku, tu lepo na dolgo in široko, sem povedal že najmanj trikrat, to je prvi jezik, ki ga ena narodna skupnost oziroma ena skupina, govorimo na nivoju Slovenije, jezik 1 v Sloveniji je slovenski jezik, potem imamo pa jezik 2 in potem so tuji jeziki. Tuji jeziki je ono kar smo slišali malo prej, da so edini, ki so kategorizirani po kakovosti v Evropi. Res je. Imamo šest kategorij od A1, A2 v B1, C1, C2, ampak tuje jezike. To je sprejel Svet Evrope, da bo lažje nekako dajati potrdila glede znanja tujih jezikov na celem evropskem področju. </font><br/>
<font size="4">	Če se pogovarjamo o slovenskih šolah v Sloveniji, ko se gre delati strokovne izpite, sigurno ne sprašujejo o znanju slovenščine po (nerazumljivo) kategorizacije. Jaz vam povem, učitelji, ravnatelji naših šol mi povedo, da je izredno zahteven strokovni izpit v slovenskih šolah in zelo visoko znanje slovenskega jezika je zahtevano. </font><br/>
<font size="4">	Seveda tukaj je zahtevano tudi znanje slovnice, lingvistike in še kaj, literature pa ni. In to, kar je v našem zakonu je čisto možno, ker smo mi rekli, da bomo izvajali izpit na ravni L1, torej učnega italijanskega jezika ali tako rečeno materin jezik, lahko ga kličemo z vsemi tremi imeni, na osnovi kataloga za izpite mature na splošnih gimnazijah. </font><br/>
<br/>
<b><font size="4">6. TRAK: (ŠS) – 14.25</font></b><br/>
<br/>
<font size="4">	(nadaljevanje) To pomeni, da v bistvu isti nivo torej ker je v slovenskih šolah, bi moral biti tudi pri nas. Seveda v našem katalogu je res notri literatura, torej književnost, ampak v pravilniku, ki ga imamo še za pripraviti in za posodobiti v samem pravilniku se napiše, da ko tako kot v strokovnih izpitih za slovenske šole, ko ni književnost tudi za izpite z znanjem italijanskega jezika na nivoju prvega jezika oziroma našega jezika oziroma učnega italijanskega jezika ni potrebno vedeti literaturo oziroma književnost.</font><br/>
<font size="4">	Tako da ta problem mislim, da je problem, ki ne obstaja. In ostale težave tudi vse nepravilnosti, kar so bile rečene smo imeli odgovore, lepo na široko in dolgo smo povedali, ma očitno oni, ki nočejo slišati ne sliši. Ta zakon je bil, predlog zakona je bil pripravljen tako kot sem že večkrat omenil z našimi ravnatelji. Vsi ravnatelji so bili prisotni na vseh sestankih. Bili so prisotni vsi naši pedagoški svetovalci na vseh sestankih. Bili so prisotni profesorji na italijanistiki, Univerze na Primorskem, na vseh sestankih. Jaz sem bil pa tudi prisoten na vseh sestankih in tudi predsednik obalne italijanske samoupravne narodne skupnosti.</font><br/>
<font size="4">	Tako da ta zakon so spremenili, da bi uresničili Ustavo, torej 64. člen glede svojega jezika oziroma prvega jezika oziroma učnega italijanskega jezika skupaj s strokovnjaki. Strokovnjaki so ga pripravili in pomagala nam ga je pripraviti Vlada Republike Slovenije s sodelovanjem ministrice Simone Kustec. In to, kar imamo na mizi je najboljši produkt, kar lahko italijanska narodna skupnost si lahko v tem trenutku privošči, da bi obdržala visoko kakovost znanja strokovnega znanja jezika italijanskega jezika v naših šolah.</font><br/>
<font size="4">	Tako da jaz tukaj seveda apeliram na vse poslance, da glasujejo ponovno za zakon, tako da potem seveda iz odbora se bo šlo tudi v na plenarno sejo v Državnem zboru in upam, da bomo tudi tam dobili 46 glasov, ker zakon je velika ne bom rekel edinstvena prilika, ampak velika prilika za izboljšanje kakovosti učnega procesa v italijanskih šolah. Hvala.</font><br/>
<br/>
<b><font size="4">	PODPREDSEDNICA MOJCA ŠKRINJAR:</font></b><font size="4"> Hvala lepa gospod Felice Žiža. Besedo dajem predstavnici Zakonodajno-pravne službe gospe Katarini Kralj.</font><br/>
<br/>
<b><font size="4">	KATARINA KRALJ:</font></b><font size="4"> Hvala za besedo gospa podpredsednica. V naši službi ugotavljamo, da se navedbe Državnega sveta v zahtevi za ponovno odločanje nanašajo izključno na vprašanja povezana s presojo primernosti zakonske ureditve, ki so vsebinske narave. Te pa presegajo okvir nalog Zakonodajno-pravne službe, ki jih imamo po Poslovniku.</font><br/>
<font size="4">	Zato se do navedenih utemeljitev in s tem tudi zahteve Državnega sveta ne opredeljujejo. Hvala.</font><br/>
<br/>
<b><font size="4">	PODPREDSEDNICA MOJCA ŠKRINJAR:</font></b><font size="4"> Hvala lepa predstavnici Zakonodajno-pravne službe. Prehajam na razpravo članic in članov odbora ter ostalih prisotnih. Dr. Vatovec, prvi ste na vrsti, imate besedo.</font><br/>
<br/>
<b><font size="4">	DR. MATEJ TAŠNER VATOVEC(PS Levica):</font></b><font size="4"> Ja. Najlepša hvala še enkrat podpredsednica. Zdaj kar se tiče našega stališča se še vedno ni spremenilo od druge obravnave tega zakona.</font><br/>
<font size="4">	Dejstvo je, da če nek zakon dobi toliko negativnih mnenj pa seveda pristane tudi na ponovnem odločanju zaradi odločitve Državnega sveta, ki je bil skorajda soglasen, kar je tudi neke vrste unikum, nam mora to govoriti o tem, da pač čisto vse ne more biti v redu z nekim zakonom, ne glede na to, katerega področja se tak zakon kliče, tiče.</font><br/>
<font size="4">	Zdaj, kar se tiče vsebine in tega širokega sodelovanja vseh. Moje prvo vprašanje, to je bilo moje vprašanje tudi na Odboru je, da se je leta 2018 ta zakon že spreminjal in se je takrat znižala zahtevana stopnja izobrazbe, misim znanja jezika iz enega preprostega razloga, ker so šole, ki poučujejo </font><br/>
<br/>
<b><font size="4">7. TRAK: (ŠS) – 14.30</font></b><br/>
<br/>
<font size="4">	(nadaljevanje) z italijanskim učnim jezikom ugotovile, da imajo težavo z iskanjem kadrov. Zdaj kolikor sem se jaz z nekaterimi ljudmi pogovarjal, se to stanje ni bistveno izboljšalo, to je pritrdilo tudi ministrstvo, se pravi šole se še vedno soočijo z pridobivanjem ustreznega kadra, ki bi bil usposobljen za poučevanje v italijanskem jeziku in zaradi tega je takrat tudi obalna samoupravna narodna skupnost podala pozitivno mnenje za takšno znižanje te zahtevane stopnje znanje jezika.</font><br/>
<font size="4">	Dve, tri leta kasneje pa se v bistvu stvar po mojem mnenju ni spremenila tudi zaradi tega, ker skladno z zakonom o samoupravnih narodnih skupnostih je Državni zbor pozval oblano samoupravno skupnost, da se opredeli. Tega pa ta ni naredila. Zdaj kakšni so razlogi, zakaj nismo dobili mnenja, ki bi sicer moralo biti posredovano skladno z zakonom državnim organom, v tem primeru je to Državni zbor je seveda vprašanje. Pač, jasno je, da je Državni zbor za mnenje zaprosil, s tem je zakonskim določbam zagotovljeno. Je pa resno vprašanje, zakaj samoupravna skupnost ni tega mnenja izrazila. Se spravi ne negativnega ne pritrdilnega.</font><br/>
<font size="4">	Zdaj, kar se tile drugih stvari, ki jih je navajal gospod Žiža, zdaj kar se tile 64. člena Ustave, seveda si moramo vsi prizadevat, da se izpolnjujejo v čim večji meri, ampak jaz v tem členu nikjer ne vidim obveze po tem, da se uvede tako visoko stopnjo zahtevano stopnjo znanje jezika, ki je ni možno niti v našem trenutnem sistemu preverjat. Tam je pač jasno zapisano, da je pravica do poučevanja v lastnem jeziku, kar mislim, da je bilo vsa ta leta, odkar obstaja ta zakonodaja zagotovljeno. Če ne bi zagotovo ta stvar kdaj padla na Ustavnem sodišču. </font><br/>
<font size="4">	Zdaj, kar se tiče navedbe, da je pa Ministrstvo za izobraževanje sodelovalo pri pisanju tega zakona pa jaz ne vem, malo celo ne bi verjel, no. Mislim, če pride zakon potem v obravnavo in mu da ministrstvo odklonilno mnenje oziroma je državni sekretar dr. Orehovec jasno povedal, da se ministrstvo ne strinja s takšnim zakonom, potem ne vem ali je narobe nekaj na strani ministrstva ali nekaj na strani predlagateljev. Tako da kolikor sem jaz seznanjen s situacijo so že sedaj, misim so še vedno težave s pridobivanjem ustreznih kadrov. Jaz mislim, da bi tak ukrep na žalost zmanjšal kakovost poučevanja. Pač eno od stvari, ki jih prinaša sprejetje takega zakona je tudi to, da nekdo, ki recimo študira italijanistiko ali pa italijanščino na eni od izobraževalnih visokošolskih izobraževalnih ustanov v tej državi in v bistvu štiri leta študira in jezik in literaturo italijansko v bistvu je ne bi smel poučevati takoj ampak bi moral it delat še ta izpit, kar je po mojem mnenju bizarno in absurdno.</font><br/>
<font size="4">	Tako da iz tega vidika pač mi v Levici podpiramo ta predlog Državnega sveta, da se ponovno odloča o tem zakonu in pač nasprotujemo iz številnih razlogov. Mislim, ko imate tak primer, da cel kup institucij in instanc nasprotuje takšnim zakonom, mislim da bi jim bilo potrebno prisluhnit ne pa pač slepo stiskat na tipko zaradi ne vem nekih zagotovil ali pa prepričanj. Mislim, da bi morali operirat z bistveno bolj trdnimi in dokazljivimi zadevami. Zdaj tudi kar se tiče tega, kar je izpostavilo ministrstvo na odboru, mi nimamo niti nobene konkretne analize zakaj je ta zakon potreben.</font><br/>
<font size="4">	Kot rečeno, 2018 se je šlo nižat zahtevano stopnjo znanja jezika ravno zaradi tega, ker je ministrstvo tudi v sodelovanju s šolami, v katerih se uporablja italijanski učni jezik identificiralo težave in so zaradi tega šli v  spremembo zakona. Takrat mislim, da je bila še Cerarjeva vlada in je bil nek razmislek za tem. Zdaj pa to prihaja bolj kot ne tik pred zdajci ta zakon, pred volitvami in mislim, da ima tudi nek ta namen. Se pravi nepoglobljene analize in razmisleke o tem, kaj prinaša ampak predvsem kot neko kljukico, ki se jo bo lahko na nekem seznamu naredilo.</font><br/>
<br/>
<b><font size="4">	PODPREDSEDNICA MOJCA ŠKRINJAR:</font></b><font size="4"> Hvala lepa. Še kdo? Sicer, ne vidim nobene roke pa bi se jaz še javila k besedi. </font><br/>
<font size="4">	Uvodoma želim povedati, da je </font><br/>
<br/>
<b><font size="4">8. TRAK: (ŠS) – 14.35</font></b><br/>
<br/>
<font size="4">	(nadaljevanje) večjezičnost v današnji Evropi dejansko postala potreba in zelo v bodočnosti bomo zelo morali delati na tem pa ne samo Slovenci, Slovenke pač pa tudi drugi narodi, da bomo govorili čim bolje, veliko več jezikov kot jih govorimo sedaj in sicer jezikov v Evropi kakor tudi drugih jezikov. Globalni svet več zahteva tudi dodatno znanje jezikov zunaj Evrope.</font><br/>
<font size="4">	Z jezikom se učimo tudi kulture tistega naroda. Te kulture zunaj Evrope so pa lahko tudi zelo različne in je zelo pomembno kako uporabljamo jezik, da tudi lahko spoštujemo kulturo sogovornika.</font><br/>
<font size="4">	Druga stvar, ki jo želim povedati je to, da kot učiteljica tujih jezikov imam neko spoznanje. Lahko bi govorila tudi o nekih dejstvih pri pouku jezikov. Torej majhen otrok se lahko spontano uči tujih jezikov poleg svojega maternega jezika in celo več hkrati. To je dokazano in izpričano. Medtem ko  pa se učimo po logiki jezika ne več spontano v samem stiku, ki ga bi moralo biti dovolj, takrat je pa potrebno v kratek čas bom rekla stisniti tako znanje in uporabo besedišča kakor tudi logiko slovnice in seveda tu mora biti strokovno poučevanje. Če bi trdila, da lahko, oprostite, da uporabim  tujko / nerazumljivo/ torej govorci svoje materinščine lahko naučijo drugojezičnega učenca enakovredno kot slovenski učitelj v Sloveniji bi temu ne mogla pritrditi pri omejenemu številu ur, ki obstaja v predmetniku.</font><br/>
<font size="4">	Torej tisti, ki poučuje tuj jezik v Sloveniji mora znati poleg tujega jezika seveda tudi dobro svoj torej materinski jezik, materni jezik, tako da lahko tudi prevede tiste razlike v logiki jezika, ki  nastanejo med različnima jezikoma. Skratka treba je včasih tudi po slovensko povedati kaj je želel, kaj se želi v tujem jeziku povedati. Torej treba je dobro znati slovenščino, če hočeš poučevati recimo angleščino, nemščino, španščino ali kaj koli in to uspešno. To je moje mnenje kot jezikoslovke.</font><br/>
<font size="4">	Ob tem bi opozorila tudi, da v Sloveniji obstaja strokovni izpit za učitelje na celotnem ozemlju, in sicer dejansko karkoli bi želel diplomant fakultete, ki ga je usposobila, da je lahko profesor nekega predmeta tako v osnovni ali srednji šoli pa tudi v vrtcu vzgojitelj, tak učitelj, vzgojitelj mora narediti strokovni izpit, ki se sestoji iz znanja slovenskega jezika, zakonodaje pa iz pedagoškega nastopa. Boste verjeli ali ne, tudi učitelji slovenščine seveda ta strokovni izit opravijo v celoti. </font><br/>
<font size="4">	Težave s kadri. Zdi se razumno, da opozarjate na težave s kadri toda Slovenija se v svoji 30 letni zgodovini soočala v nekaterih obdobjih tudi z velikimi težavami pri kadrih v šolah, to pa zlasti v </font><br/>
<br/>
<b><font size="4">9. TRAK: (ŠS) – 14.40</font></b><br/>
<br/>
<font size="4">	(nadaljevanje) osnovnih šolah, kjer je bilo do leta 1996 dovolj, da ste imeli samo primerljivo današnjemu sistemu prvo bolonjsko stopnjo, torej predmetnega ali razrednega pouka.</font><br/>
<font size="4">	Ko je potem leta 1996 ZOFI uvedel popolno fakulteto, takrat je bil to štiriletni študij, danes je to enakovredno drugi bolonjski stopnji je seveda nastala v pritoku kadrov ob sočasnem upokojevanju  velika vrzel in to vrzel so šole reševale na način, da so pravzaprav morale zaposliti tudi ljudi, ki še niso imeli dokončane predpisane štiriletne univerzitetne izobrazbe. Torej tudi študente, absolvente in Zakon o organizaciji vzgoje in izobraževanja in financiranje vzgoje in izobraževanja tudi danes dopušča, da za določen omejeno količino časa lahko zaposlite človeka, ki še ni popolnoma izpolnil pogojev izobrazbe, če seveda šola nikakor z nobenim razpisom ne dobi primernega kadra.</font><br/>
<font size="4">	Seveda tone more bit v nedogled, je pa to možnost, da se pravzaprav najde prav pravi kader, ki pa seveda prihaja iz fakultet. Ob tem, kar navedla se mi zdi zelo pomembno dobro znanje tako slovenščine kot italijanščine, če govorimo v tem kontekstu. Želim pa si seveda, da bi ta kakovost, ki jo ta zakon uvaja na nek način bila recipročno tudi uveljavljena na italijanskem ozemlju. Torej, da bi vladale enaka kakovost in upam in si želim, da bo spoštovani poslanec Felice Žiža tudi na oni strani nekako lahko kaj pripomogel k temu. Hvala lepa.</font><br/>
<font size="4">	Je še kdo, ki bi razpravljal? Ne vidim nobene roke. Torej jaz predlagam odboru, da glasuje o naslednjem predlogu mnenja: Zakon o spremembah in dopolnitvah zakona o posebnih pravicah italijanske in madžarske narodne skupnosti na področju  vzgoje in izobraževanje je ustrezen. </font><br/>
<font size="4">	Ob tem vas obveščam, da se pri glasovanju o predlogu mnenja uporablja takšna večina kot na seji Državnega zbora, kar pomeni, da mora za predlog mnenja glasovati večina vseh članov odbora, torej 9. članov. Sicer mnenje ni sprejeto.</font><br/>
<font size="4">	Torej začenjam glasovanje! Prosim, če glasujete.</font><br/>
<font size="4">	Kdo je za? (8 članov.) Kdo je proti? (5 članov.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Določiti moramo še poročevalca na seji Državnega zbora. Glede na to, da sama vodim ta odbor danes, ker nadomeščam gospo Ivo Dimic, predlagam, da sem to jaz. Se strinjate s tem? Je kdo proti? Nihče. Torej je predlog sprejet.</font><br/>
<font size="4">	In tako zaključujem 1. točko dnevnega reda in s tem 43. nujno sejo Odbora. Vsem se lepo zahvaljujem za sodelovanje in vas lepo pozdravljam.</font><br/>
<br/>
<b><font size="4">Seja je bila končana 24. januarja 2022 ob 14.45</font></b><font size="4">.</font>
</root>