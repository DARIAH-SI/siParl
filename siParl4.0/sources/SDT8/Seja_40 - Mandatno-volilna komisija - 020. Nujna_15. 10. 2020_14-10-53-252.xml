<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">20. nujna seja</font></b><br/>
<br/>
<b><font size="4">(15. oktober 2020)</font></b><br/>
</p></div><br/>
<b><font size="4">Sejo je vodil Ivan Hršak, predsednik komisije.</font></b><br/>
<b><font size="4">Seja se je pričela ob 9.01.</font></b><br/>
<br/>
<b><font size="4">1. TRAK: (TB)</font></b><br/>
<br/>
<b><font size="4">PREDSEDNIK IVAN HRŠAK: </font></b><font size="4">Pričenjam 20. nujno sejo Mandatno-volilne komisije. Vse članice in člane komisije, vabljene, ter ostale prisotne prav lepo pozdravljam!</font><br/>
<font size="4">Rad bi vam na začetku podal informacijo, da imamo danes na razpolago čas do 10.30 ure, ker ob 11. uri se začne izredna seja v tem Državnem zboru. Jaz verjamem, da bomo v tem času zaključili to sejo.</font><br/>
<font size="4">Obveščam vas, da so zadržani in se seje ne morejo udeležiti naslednji članice oziroma člani: Ferenc Horváth, Matjaž Han, Brane Golubović. Na seji kot nadomestni članice oziroma člani sodelujejo Mojca Škrinjar nadomešča Anjo Bah Žibert.</font><br/>
<font size="4">S sklicem seje ste prejeli naslednji dnevni reda: 1. Predlog za izvolitev sodnika Ustavnega sodišča Republike Slovenije in 2. Predlog za imenovanje članice Sveta Banke Slovenije – viceguvernerke. 9. 10. 2020 ste prejeli predlog za razširitev dnevnega reda seje z naslednjo točko: Predlog sklepa o spremembi Sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju odgovornosti nosilcev javnih funkcij na programu otroške kardiologije ter področju nabav in upravljanja z medicinsko opremo in zdravstvenim materialom.</font><br/>
<font size="4">Želi kdo v imenu svoje poslanske skupine predstaviti stališče o predlogu za razširitev dnevnega reda seje? (Ne.) Če ne, glasujemo o predlagani razširitvi dnevnega reda seje, z novo 3. točko. Glasujemo.</font><br/>
<font size="4">Kdo je za? (14 članov.) Kdo je proti? (Nihče.)</font><br/>
<font size="4">Ugotavljam, da je predlog sprejet.</font><br/>
<font size="4">Nekatera gradiva za današnjo sejo ste prejeli v varovani predal v sistemu UDIS, saj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja, vas prosim za predhodno opozorilo, saj moram v takem primeru v skladu s 1. členom Poslovnika, sejo zapreti za javnost.</font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA - PREDLOG ZA IZVOLITEV SODNIKA USTAVNEGA SODIŠČA REPUBLIKE SLOVENIJE,</font></b><font size="4"> ki ga je Državnemu zboru predložil predsednik Republike Slovenije. Predlog ste članice in člani zaradi varstva podatkov prejeli v varovani predal v sistemu UDIS.</font><br/>
<font size="4">K tej točki, in naslednji točki dnevnega reda, </font><br/>
<br/>
<b><font size="4">2. TRAK: (TB) – 9.05</font></b><br/>
<br/>
<font size="4">(nadaljevanje) sem vabil: Urad predsednika Republike Slovenije - seje se udeležuje gospa Nataša Kovač, generalna sekretarka v Uradu predsednika Republike Slovenije, ki jo prav lepo pozdravljam.</font><br/>
<font size="4">Uvodna pojasnila: Ustava Republike Slovenije v prvem odstavku 163. člena določa, da je Ustavno sodišče sestavljeno iz devetih sodnikov, ki jih na predlog predsednika republike izvoli Državni zbor, na način, ki ga določa zakon, v drugem odstavku navedenega člena pa, da se sodniki izvolijo izmed pravnih strokovnjakov. Zakon o ustavnem sodišču v 9. členu določa, da je za sodnico oziroma sodnika Ustavnega sodišča lahko izvoljen državljan Republike Slovenije, ki je pravni strokovnjak in je star najmanj 40 let. V skladu s prvim odstavkom 14. člena navedenega zakona, sodnika Ustavnega sodišča izvoli Državni zbor s tajnim glasovanjem, z večino glasov vseh poslancev.</font><br/>
<font size="4">Predsednik Republike Slovenije Državnemu zboru za sodnika Ustavnega sodišča, namesto sodnice, ki ji je mandat potekel 14. julija 2020, predlaga dr. Anžeta Erbežnika. Predlog predsednika Republike Slovenije je v skladu z drugim odstavkom 13. člena Zakona o ustavnem sodišču obrazložen, priloženo pa je tudi pisno soglasje kandidata.</font><br/>
<font size="4">Želi gospa Nataša Kovač, generalna sekretarka v Uradu predsednika Republike Slovenije predlog dodatno obrazložiti? (Da.)</font><br/>
<font size="4">Izvolite, beseda je vaša.</font><br/>
<br/>
<b><font size="4">NATAŠA KOVAČ:</font></b><font size="4"> Spoštovani predsednik, poslanke in poslanci, hvala lepa.</font><br/>
<font size="4">Predsednik republike je potem, ko je na podlagi prvega javnega poziva za zbiranje kandidatur za izpraznjeno mesto sodnika Ustavnega sodišča, predlagani kandidat ni dobil zadostne podpore za izvolitev, objavil nov javni poziv. Nanj se je prijavilo 5 kandidatov – dr. Anže Erbežnik, Marjan Lekše, mag. Boštjan Pintar, dr. Rok Svetlič in mag. Marko Starman. Predsednik je vse kandidature presodil, se pogovoril skupaj s sodelavci s kandidati in opravil tudi posvetovanja z vodji poslanskih skupin. Na tej podlagi se je odločil, da Državnemu zboru v imenovanje za mesto ustavnega sodnika predlaga dr. Anžeta Erbežnika, doktorja pravnih znanosti in izrednega profesorja na Evropski pravni fakulteti.</font><br/>
<font size="4">Dr. Erbežnik je po diplomi na ljubljanski pravni fakulteti, uspešno zaključil magisterij na European Institute of Public Administration v Luksemburgu, doktoriral pa na Evropski pravni fakulteti v Novi Gorici. Trenutno je svetovalec, pravni svetovalec, pri Odboru za pravosodje, notranje zadeve in temeljne svoboščine Evropskega parlamenta. Od leta 2009 dalje opravlja delo asistenta docenta in sedaj izrednega profesorja, na Evropski pravni fakulteti, kjer je tudi nosilec predmetov kazensko pravo, kazensko procesno pravo, ustavno in mednarodno kazensko pravo in gospodarsko kazensko pravo. Je tudi predstojnik katedre za kazensko pravo. Dve leti je bil gostujoči raziskovalec, poslan s strani Evropskega parlamenta in strokovno znanje izpopolnjeval na Univerzi Berkeley v Kaliforniji. Je avtor številnih člankov in publikacij. Med drugim je soavtor monografije učbenika Kazensko procesno pravo Republike Slovenije, ki je celovit pregled slovenskega kazenskega postopka s primerjalno pravnimi vidiki in je med prvimi te vrste v Sloveniji.</font><br/>
<font size="4">Dr. Erbežnik je odličen pravni strokovnjak, s potrebno osebno in strokovno integriteto, za opravljanje te pomembne funkcije. To sta omenila v svoji podpori in »predlagateljstvu« kandidature, gospod Juan Fernando López Aguilar, profesor za ustavno pravo in nekdanji pravosodni minister Kraljevine Španije, ki je sicer predsednik Odbora Evropskega parlamenta za državniške svoboščine, pravosodje in notranje zadeve in prof. dr. Boštjan M. Zupančič, nekdanji sodnik Ustavnega sodišča in nekdanji sodnik Evropskega sodišča za človekove pravice.</font><br/>
<font size="4">Dr. Erbežnik je svoje obsežno akademsko znanje, izkušnje, na pomembnem področju vpetosti in prepletenosti nacionalnih pravnih sistemov z evropskim pravnim redom in / nerazumljivo/ posluh za ključne sodobne pravno ustavne dileme varovanja človekovih pravic uspešno predstavil tudi na včerajšnji javni predstavitvi svoje kandidature in predlagam vsem poslankam in poslancem, v kolikor tako želijo, da si to javno predstavitev morda tudi ogledajo.</font><br/>
<font size="4">Na podlagi vsega navedenega je mogoče utemeljeno pričakovati, da bo dr. Anže Erbežnik v primeru imenovanja, svoje delo opravljal strokovno, vestno in odgovorno. Na podlagi stališč poslanskih skupin, na posvetovanjih pri predsedniku republike, je mogoče sklepati, da ima kandidat tudi zadostno podporo za izvolitev.</font><br/>
<font size="4">Na podlagi vsega tega predsednik republike predlaga Državnemu zbora, da dr. Anžeta Erbežnika imenuje za sodnika Ustavnega sodišča Republike Slovenije.</font><br/>
<font size="4">Hvala lepa.</font><br/>
<br/>
<b><font size="4">3. TRAK: (TB) – 9.10</font></b><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Najlepša hvala za to dodatno obrazložitev.</font><br/>
<font size="4">Sedaj pa odpiram razpravo članic in članov komisije. Želi kdo razpravljati? (Da.)</font><br/>
<font size="4">Izvoli, Franc Jurša. / oglašanje iz dvorane/</font><br/>
<font size="4">Aha, mikrofon, če lahko izklopite prosim. / oglašanje iz dvorane/</font><br/>
<br/>
<b><font size="4">FRANC JURŠA (PS DeSUS):</font></b><font size="4"> Predsednik, hvala za besedo.</font><br/>
<font size="4">/ nerazumljivo/ poslanske skupine povem, da smo v poslanski skupini imeli razgovore z vsemi tistimi kandidati, ki so izkazali interes. Seveda, nekatere podatke pa smo črpali tudi iz prejšnje predstavitve posameznikov. Izoblikovali smo tri predloge in tri predloge dali tudi predsedniku republike. Med temi predlogi je bil tudi dr. Anže Erbežnik.</font><br/>
<font size="4">Tako da, bomo, na osnovi teh razprav, ki smo imeli v poslanski skupini, dr. Anžeta Erbežnika tudi podprli.</font><br/>
<font size="4">Hvala.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala lepa.</font><br/>
<font size="4">Besedo ima Andreja Zabret.</font><br/>
<font size="4">Izvoli.</font><br/>
<br/>
<b><font size="4">ANDREJA ZABRET (PS LMŠ):</font></b><font size="4"> Ja, hvala za besedo.</font><br/>
<font size="4">Zdaj, jaz bi se predvsem navezala na to, da je predsednik Ustavnega sodišča, dr. Rajko Knez že večkrat izrazil upanje, da ko se odločevalci odločamo o izbiri ustavnega sodnika, da tudi upoštevamo profil kandidata, katerega izvolimo za ustavnega sodnika in kot veste, je pač delo na Ustavnem sodišču razdeljeno na področja, zato je tudi dobro, da je sam ustavni sodnik domač na kakšnem pravnem področju in sprašujem se, ali je smiselno imenovati dr. Erbežnika, ki je strokovnjak za kazensko pravo, ali ne bi bilo smiselno, da bi imenovali kakšnega drugega pravnika, ki mu je bolj blizu področje socialnega prava, pravic delavcev in tako naprej?</font><br/>
<font size="4">	Sicer je to vprašanje verjetno bolj za predsednika republike, ampak vseeno, podajamo v Poslanski skupini LMŠ ta pomislek. Zato tudi, v sled tega, v Poslanski skupini LMŠ dr. Erbežnika ne moremo podpreti.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Želi še kdo razpravljati? (Da.)</font><br/>
<font size="4">Violeta Tomić, izvoli.</font><br/>
<br/>
<b><font size="4">VIOLETA TOMIĆ (PS Levica):</font></b><font size="4"> Kot vemo, je prejšnji poskus z gospodom dr. Andražem Terškom neslavno propadel, saj ga je predsednik Borut Pahor imenoval, ko mu je bila zagotovljena velika podpora. Potem pa so se zgodili, očitno pritiski stranke SDS in so koalicijske partnerice temu kandidatu javno izrekale podporo, tajno pa glasovale proti, ker je tajno, nikoli ne bomo izvedeli, kdo je izvedel ta manever.</font><br/>
<font size="4">Zdaj, zdaj imamo pred sabo gospoda Anžeta Erbežnika in omenjate osebno in strokovno integriteto. Pa bi vas jaz vprašala, tudi predsednik je rekel, da izpolnjuje visoka strokovna merila za opravljanje funkcije ustavnega sodnika, kajne. Mislim, to je ena floskula, ki jo predsednik pač vsakokrat izreče, kajti pospremi kandidaturo, je pa dejstvo, kajne, da ta isti gospod ima neko dvomljivo osebno integriteto, kajti, že to, da pravo uporablja za to, da se bori za svoje osebne pravice in kadarkoli ni kje izvoljen, to inštitucijo toži, meni postavlja res globoko vprašanje o integriteti takšnega kandidata, za najvišjo funkcijo ustavnega sodnika.</font><br/>
<font size="4">Pa če samo malo naštejem, kajne. Leta 2018, ko se je prijavil za slovenskega sodnika na Splošnem sodišču Evropske unije v Luksemburgu, je pač pred upravnim sodiščem potem izpodbijal sklep in mnenje Sodnega sveta in zahteval razveljavitev aktov Sodnega sveta in celo »zadržitev« imenovanja slovenskega sodnika na Splošnem sodišču Evropske unije do pravnomočne sodbe. Seveda je Vrhovno sodišče njegove zahteve v celoti zavrnilo, k sreči. Potem, je na drugem, ponovljenem razpisu, ga Sodni svet seveda normalno ni imenoval, kot enega najboljših kandidatov. Sodni svet je verjetno</font><br/>
<br/>
<b><font size="4">4. TRAK: (TB) – 9.15</font></b><br/>
<br/>
<font size="4">(nadaljevanje) inštitucija, ki ji moramo zaupati v tem parlamentu, ker so tam res strokovnjaki, ki predlagajo kandidate, ki so po njihovi presoji najbolj primerni. In je gospod vložil ustavno pritožbo in prijavil sum korupcije na KPK zoper člane Sodnega sveta in seveda, je bil neuspešen, kajti, sum korupcije niti prav nič ni bilo potrjeno, pač kandidat ni bil primere objektivno.</font><br/>
<font size="4">Potem je seveda v medijih izdatno pljuval in diskreditiral Sodni svet. Čeprav je Sodni svet pač rekel, da, pa če naj citiram, »od ostalih kandidatov pa bi pričakovali ravnanje, ki ustreza dostojanstvu funkcije, za katero se potegujejo. Preusmerjanje pozornosti z dejstva, da je Sodni svet med prijavljenimi utemeljeno podprl priznane strokovnjake, ki bi bili lahko odlični kandidati za mesto sodnice oziroma sodnika Splošnega sodišča Evropske unije, z navajanjem delnim, neresničnih in iz konteksta iztrganih informacij, kljub morebitnemu nestrinjanju in osebni prizadetosti posameznih drugih kandidatov, ob tem, da jih Sodni svet ni podprl, ni ne dostojno in ne primerno.« Tako Sodni svet o tem vašem kandidatu Anžetu Erbežniku.</font><br/>
<font size="4">Zdaj, gospod je tožil tudi Evropski parlament, svojega delodajalca, če niste vedeli. Zato ker je zahteval povračilo za vzdrževanega družinskega člana, za ženo, ko še ni bila njegova soproga. Dosegel je pač poravnavo. Potem je tožil državo, za, ker so pričakovali od njega, da bo vrnil kadrovsko štipendijo. Potem je tožil Pravno fakulteto… Skratka, na Pravni fakulteti, ko je pisal doktorski študij, tričlanski senat njegove dizertacije ni odobril in na fakulteti pojasnjujejo, dr. Anže Erbežnik tako ni doktoriral na Pravni fakulteti Univerze v Ljubljani.</font><br/>
<font size="4">No, kaj se jim je takrat zgodilo? Prvič v zgodovini Pravne fakultete, je doktorski kandidat, gospod Erbežnik, zahteval oceno doktorske naloge na senatu brez soglasja mentorja oziroma mentorice. To se je zgodilo prvič, v zgodovini Pravne fakultete. In tudi zadnjič, ker so potem spremenili pravila, ki so bila potem jasnejša in so preprečevala takšne zlorabe.</font><br/>
<font size="4">In takšnega kandidata, predsednik države predlaga kot najbolj primernega, oprostite, ker očitno posluša in vsi koalicijski partnerji, SDS in njihovo komando. Kam gre država, vas sprašujem, s takšnimi ustavnimi sodniki, ki morajo skrbeti za ustavni red? Da ne rečem, da je tožil še cel kup drugih, tudi letalsko družbo, ker je bil – Adria Airways – ker je bil let odpovedan.</font><br/>
<font size="4">Skratka, v Levici tega gospoda ne bomo podprli. Vprašanje, če imamo dovolj glasov, da preprečimo novo kadrovsko katastrofo, ampak, osebna in strokovna integriteta na tega kandidata, je, verjemite, zelo, zelo, zelo vprašljiva. Pa vas prosim, premislite še enkrat, pretehtajte argumente in se vprašajte, ali nekdo, ki vsakega toži, ki mu ne prikimava, je pravi kandidat za ustavnega sodnika?</font><br/>
<font size="4">Hvala.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Replika, Franc Jurša.</font><br/>
<br/>
<font size="4">	</font><b><font size="4">FRANC JURŠA (PS DeSUS):</font></b><font size="4"> Hvala.</font><br/>
<font size="4">	Glede na to, da je kolegica omenila koalicijske partnerje, jaz sem v moji kratki razpravi, v imenu poslanske skupine povedal, na kak način smo mi dejansko izoblikovali predloge in se ne dovoljujem oziroma vam ne dovoljujem, da govorite o tem, da je nekdo izvajal pritisk. Poslanska skupina je oblikovala predlog treh kandidatov in te tri kandidate smo tudi izpostavili na razgovoru </font><br/>
<br/>
<b><font size="4">5. TRAK: (TB) – 9.20</font></b><br/>
<br/>
<font size="4">	(nadaljevanje) pri predsedniku republike. Med temi je bil tudi dr. Anže Erbežnik.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	Besedo ima Maša Kociper.</font><br/>
<font size="4">	Izvoli.</font><br/>
<br/>
<font size="4">	</font><b><font size="4">MAŠA KOCIPER (PS SAB):</font></b><font size="4"> Ja, hvala lepa.</font><br/>
<font size="4">	Mi, v Poslanski skupini SAB in osebno tudi jaz, gospoda dr. Anžeta Erbežnika ne bomo potrdili za ustavnega sodnika. Mislim, da je bilo že kar nekaj argumentov tukaj povedanih. Jaz bom pač povedala še enkrat naše razloge. Bom začela z samo sestavo ustavnega sodnika in seveda s tem, da pač imamo v Ustavi zapisano tako, kot imamo. Po naši Ustavi imamo 9 ustavnih sodnikov, ki se jih voli za eno mandatno obdobje, medtem do recimo, ogromna država, Združene države Amerike, z mnogo, mnogo, mnogo milijoni več prebivalcev, kot jih imamo mi, ima prav tako 9 ustavnih sodnikov, ki so imenovani za doživljenjsko, se pravi do svoje smrti. Se pravi, iz ogromnega potenciala nekih izjemnih pravnikov, išče v ZDA nekoga za celo življenje in to 9, pri nas pa jih 9 za 9 let – mislim, da je mandat 9 let.</font><br/>
<font size="4">	To nam pove, da seveda, prej ko slej, in to se zdaj že dogaja, bomo imeli težave s tem, da najdemo prave strokovnjake, sploh glede na to, kako jih politika diskreditira, če niso po njihovi meri. Jaz se bom poskušala tej diskreditaciji izognit, seveda pa moram povedat razloge, zaradi katerih gospoda Erbežnika ne bomo podprli.</font><br/>
<font size="4">	Gospa Violeta Tomić pred mano, je bolj v detajle povedala to, kar je prišlo tudi nam na ušesa, da je gospod Erbežnik izjemno konfliktna osebnost. To kaže z številnimi in mnogimi spori, ki jih ima odprtih, baje tudi na Ustavnem sodišču Republike Slovenije. Več ljudi nas je opozorilo prav na to, da je osebnostno izredno konfliktna oseba, ki je v sporu z vsakim, ki misli drugače. Tudi na Ustavnem sodišču gre za neko iskanje kompromisov, za neko iskanje skupnega imenovalca pri odločanju. Tam že imamo enega izjemno konfliktnega ustavnega sodnika, ki ima vedno neko svoje mnenje, dvojni doktor, kajne, saj vsi vemo, o kom govorim in zdaj, še ena taka oseba tam, ne vem, če bo doprinesla k kvaliteti odločanja Ustavnega sodišča.</font><br/>
<font size="4">	Tudi njegove, te, izkušnje, strokovne, za nas niso prepričljive, so precej enostranske, vezane zlasti na delo, njegovo delo v Evropskem parlamentu, kjer je začel kot pravnik lingvist, potem pa postal počasi strokovnjak na področju kazenskega prava in pač začel počasi tudi predavat na posameznih fakultetah. Zelo me moti, kadar dobimo pred sebe, kot poslanci, kandidate za ustavne sodnike, kjer je že vnaprej jasno, kateri opciji pripadajo. Meni so najbolj všeč tisti kandidati, za katere težko rečeš ali pa ne moreš reči, kateri politični opciji pripada. To je tudi prav. Mislim, da tega dvoma pri dr. Erbežniku ni. Že to, kdo ga je predlagal in to je mene osebno, pa morda tudi celo poslansko skupino najbolj zmotilo, ta uradni predlagatelj njegove kandidature za Ustavnega sodnika je gospod dr. Boštjan M. Zupančič, naš nekdanji sodnik Evropskega sodišča za človekove pravice, ki je z svojim javnim izražanjem, mislim da, v zadnjih letih evidentno pokazal, da si ni zaslužil, da ga je Slovenija imenovala na tako eminentno funkcijo za sodnika na sodišču za človekove pravice, saj njegovi, zlasti tviti, izkazujejo, da je izrazito ne samo šovinističen, ampak tudi rasist, nacionalist in še kaj teh, kajne, nazivov, ki jih poznamo.</font><br/>
<font size="4">Jaz imam tukaj zbrano, pa ne bi šla mogoče na ta nivo, ker on ni danes tema te razprave. Njegove tvite, proti ženskam, proti migrantom, proti drugim rasam in tako naprej in to, da se pusti en kandidat za ustavnega sodnika predlagat, uradno, s strani take osebe, meni pač o tem kandidatu veliko pove. Veliko mi pove tudi o njegovi usmeritvi, kakšna je in seveda potem ni nič čudnega,</font><br/>
<br/>
<b><font size="4">6. TRAK: (TB) – 9.25</font></b><br/>
<br/>
<font size="4">	(nadaljevanje) da ga podpira desna politična opcija tudi pri nas.</font><br/>
<font size="4">Tudi to, da je, da ima pravzaprav, predava na Evropski  pravni fakulteti, saj veste, tam če ne pogledajo pedigreja v detajle, težko predavaš, če nisi prave barve. Omenila bi seveda tudi, da je precej mlad. To seveda ni njegova kriva, ampak če gledamo neko optimalno sestavo Ustavnega sodišča Republike Slovenije, imamo zdaj res tam že zelo, zelo veliko mladih, ustavnih sodnikov. Ponavljam, ni to njihova krivda, je pa krivda tistih, ki jih izvolimo, da ne zagotavljamo tega, kar bi Ustavno sodišče moglo bit. Se pravi, da bi v njem sedeli najbolj izkušeni, najbolj eminentni pravniki z različnih področij, ki bi imeli za sabo že neke življenjske izkušnje, že neko kariero, ki bi se dokazali, ki bi bili popolnoma tudi neodvisni. Mladi ljudje pač tudi po tej funkciji, se jim nadaljuje kariera in mogoče jih to nekako usmerja tudi pri odločanju, kar seveda ni prav.</font><br/>
<font size="4">Tako da, in strokovne reference in osebnostne kvalitete, ki so bile danes omenjene in to, kdo ga je predlagal za sodnika Evropskega sodišča in vse, kar sem naštela, nas je precej zmotilo in če končam s tem, morda se res ni mogoče izogniti temu, kar je rekla poslanka Tomić, da je nekdo pri prejšnjem kandidatu glasoval s figo v žepu oziroma rekel, da bo glasoval, tako kot je rekel, pa potem ni, zato da imamo tokrat bolj primernega, bolj jasno ideološko profiliranega kandidata med nami.</font><br/>
<font size="4">Hvala lepa.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Želi še kdo razpravljati? (Da.)</font><br/>
<font size="4">Violeta Tomić.</font><br/>
<br/>
<b><font size="4">VIOLETA TOMIĆ (PS Levica):</font></b><font size="4"> Jaz bi samo na kratko dodala, kajne, hotela sem pač repliko, ampak kolegi iz Desusa bi rada rekla, da nisem - in ste me popolnoma narobe razumeli – rekla, da se s temi kandidati niste pogovorili in da ste pač… da bi pač SDS na vas vplival. Govorila sem o Andražu Teršku, kjer so mnoge poslanske skupine obljubile podporo, zato ga je tudi predsednik Pahor imenoval, potem pa, kot je rekla kolegica Maša, s figo v žepu glasovali na tajnem glasovanju proti. O tem sem govorila in to so bili pritiski najmočnejše koalicijske partnerice in tukaj so dejstva. Imel je javno podporo, na glasovanju je ni dobil. Kdo od vas je to bil, pa nisem nikoli rekla, zato, očitno sem mački na rep stopila, ker je zelo glasno zacvilila. Nisem s prstom pokazala na nobeno koalicijsko partnerico, dejstvo pa je, da gospod Teršek ni dobil glasov, ki so mu bili obljubljeni in se ne prepiram in se ne rabite z mano prepirat glede tega.</font><br/>
<font size="4">Zdaj, jasno je, kar je omenila tudi moja predhodnica, da Boštjan M. Zupančič res ni kredibilna oseba za predlagat kogarkoli, kajti, toliko seksizma, nestrpnosti, kot jo je ta gospod, ki smo ga imeli pač znotraj Evropske unije kot predstavnika najvišjih inštitucij, za varovanje človekovih pravic, nihče ni izražal, nihče. Torej, kaj je z nami narobe, če nam človekove pravice branijo oziroma zastopajo ljudje, ki jim je pa to področje res popolnoma, popolnoma tuje. Tako da, mene res zelo skrbi.</font><br/>
<font size="4">Ampak, gospod kandidat, kajne, jaz verjamem, da ste se z njim pogovarjali. Očitno pač niste vedeli vseh podatkov. Saj, zato jaz razpravljam, da vam povem, kaj smo pa mi izvedel, pa, kako so se ljudje na nas obračali, pa katere informacije smo dobili. Zato imamo parlament, da debatiramo o tem, kajne? Gospod sicer dela in je zaposlen v Evropskem parlamentu kot nižji strokovni sodelavec Evropskega parlamenta. Toliko o izkušnjah Evropskega parlamenta, ki ga mimogrede toži. Poleg tega seveda je profesor na novogoriški Evropski pravni fakulteti, kjer je nosilec pri predmetih kazensko in materialno pravo, kazensko procesno pravo, gospodarsko kazensko pravo in ustavno in mednarodno kazensko pravo, pa tudi predstojnik katedre za kazensko pravo. Zdaj, petkrat sem rekla kazensko pravo.</font><br/>
<br/>
<b><font size="4">7. TRAK: (TB) – 9.30</font></b><br/>
<br/>
<font size="4">(nadaljevanje) Ustava. Pred Ustavnim sodiščem ima šest primerov, šest točno, in zdaj bo on ustavni sodnik, ki bo odločal o svojih tožbah pred Ustavnim sodiščem. Mislim, pa to so očitni konflikti interesov, prosim vas. Skratka, opravlja dve službi, ena je v Sloveniji, druga je v Bruslju, ki zahtevata kompletno celega človeka. Kako to opravlja, pa vemo, da po fizikalnem zakonu eno telo ne more biti hkrati na dveh mestih, to so ugotovili že v Antični Grčiji, kako gospod opravlja dve službi hkrati, ki sta tako rekoč nezdružljivi? Verjetno je zelo priden in čudežen, ampak, vendarle, se bom skoncentrirala na integriteto kandidata, in tudi strokovnost in ne enega, ne drugega, gospod ne premore.</font><br/>
<font size="4">Zato vas pozivam, da vendarle ne gledate samo, kdo je naš, kdo je vaš, ampak da skrbite za dobrobit naše ustavne ureditve in pravne države. Kaj naj vam rečem drugega?</font><br/>
<font size="4">Hvala.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Replika, Franc Jurša. / oglašanje iz dvorane/</font><br/>
<font size="4">Razprava? Ja, razprava, izvoli.</font><br/>
<br/>
<b><font size="4">FRANC JURŠA (PS DeSUS):</font></b><font size="4"> Ampak bo zelo kratka, hvala.</font><br/>
<font size="4">Kolegica Violeta, zakon, izven zakonska skupnost in zakonska zveza, so tretirane v skladu z zakonom enako. Pa ste nekaj prej govorila o tej zadevi, pa vas želim samo popravit.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Želi še kdo razpravljati? (Ne.) Če ne, zaključujem razpravo in na glasovanje dajem naslednji predlog sklepa: »Mandatno-volilna komisija predlaga Državnemu zboru, da za sodnika Ustavnega sodišča izvoli dr. Anžeta Erbežnika.« Glasujemo.</font><br/>
<font size="4">Kdo je za? (10 članov.) Kdo je proti? (3 člani.)</font><br/>
<font size="4">Ugotavljam, da je sklep sprejet.</font><br/>
<font size="4">S tem zaključujem to točko dnevnega reda.</font><br/>
<br/>
<font size="4">Prehajamo na </font><b><font size="4">2. TOČKO DNEVNEGA REDA - PREDLOG ZA IMENOVANJE ČLANICE SVETA BANKE SLOVENIJE – VICEGUVERNERKE,</font></b><font size="4"> ki ga je Državnemu zboru predložil predsednik Republike Slovenije. Predlog ste članice in člani zaradi varstva podatkov prejeli v varovani predal v sistemu Udis. </font><br/>
<font size="4">Uvodna pojasnila: V skladu s 30. členom Zakona o Banki Slovenije, Svet Banke Slovenije sestavlja 5 članov in sicer, guverner in štirje viceguvernerji. Na podlagi 35. in 36. člena Zakona o Banki Slovenije, guvernerja in viceguvernerje imenuje Državni zbor za 6 let, na predlog predsednika Republike Slovenije in so lahko ponovno imenovani. Državni zbor je na seji 16. junija 2020 na podlagi podati odstopne izjave, razrešil člana Sveta Banke Slovenije - viceguvernerja mag. Marka Bošnjaka in sicer, z dnem 31. 7. 2020.</font><br/>
<font size="4">Predsednik Republike Slovenije po izvedenem postopku za imenovanje novega viceguvernerja Državnemu zboru predlaga, da za članico Sveta Banke Slovenije – viceguvernerko imenuje dr. Arjano Brezigar Masten.</font><br/>
<font size="4">V skladu s petim odstavkom 37. člena navedenega zakona, mora Državni zbor o predlagani kandidatki glasovat v tridesetih dneh po predložitvi predloga. Glasovanje je tajno, predlagana kandidatka pa bo imenovana, če bo zanjo glasovala večina vseh poslancev.</font><br/>
<font size="4">Želi besedo gospa Nataša Kovač, generalna sekretarka v Uradu predsednika Republike Slovenije, za obrazložitev predloga? (Da.)</font><br/>
<font size="4">Izvolite.</font><br/>
<br/>
<b><font size="4">NATAŠA KOVAČ:</font></b><font size="4"> Predsednik republike je v skladu z Zakonom o Banki Slovenije objavil javni poziv za zbiranje predlogov možnih kandidatov za mesto viceguvernerja po odstopu in predčasni razrešitvi mag. Bošnjaka. Po koncu poziva v mesecu septembru je prejel 10 predlogov možnih kandidatov: mag. Štefan Belingar, dr. Andrej Bertoncelj, dr. Arjana Brezigar Masten, dr. Anže Burger, dr. Mejra Festić, mag. Kristijan Hvala, mag. Saša Jazbec, dr. Matjaž Koman, mag. Franci Tušek in gospa Tina Žumer. Opravljeni so bili pogovori z vsemi kandidatkami in kandidati.</font><br/>
<font size="4">Po presoji kandidatur in posvetovanjih s poslanskimi skupinami, se je predsednik republike odločil, da za članico Sveta Banke Slovenije – viceguvernerko predlaga Državnemu zboru dr. Arjano Brezigar Masten,</font><br/>
<br/>
<b><font size="4">8. TRAK: (TB) – 9.35</font></b><br/>
<br/>
<font size="4">(nadaljevanje) doktorico ekonomskih znanosti in izredno profesorico.</font><br/>
<font size="4">Dr. Mastenova je sicer direktorica analitsko raziskovalnega oddelka na Banki Slovenije in hkrati izredna profesorica ekonomije na Fakulteti za matematiko, naravoslovje in informacijske tehnologije Univerze na Primorskem. Predlagatelj in podporniki njene kandidature, prof. dr. Mojmir Mrak, prof. dr. Matej Avbelj - rektor Nove univerze, prof. dr. Klavdija Kutnar – Rektorica Univerze na Primorskem, so med drugim zapisali, da kandidatka združuje potrebna znanja makroekonomije in monetarne ekonomije na visoki akademski ravni, ter hkrati praktične izkušnje na področju vodenja ekonomske politike. Vse to pa je med drugim tudi za raven zahtevnosti aktivnosti in spremljajočih analiz v evro sistemu, izjemno pomembno za uspešno opravljanje funkcije člana Sveta Banke Slovenije in zastopanje Banke Slovenije, v organi Evropske centralne banke.</font><br/>
<font size="4">Znanstvena pot dr. Arjane Brezigar Masten je povezana z makroekonomijo in financami, iz teh dveh področij je tudi doktorirala na Univerzi v Sieni. Ob akademskih referencah ima dr. Arjana Brezigar Masten pomembne izkušnje s področja vodenja ekonomske politike. Svojo poklicno pot je začela in dolgo leto delovala na Uradu za makroekonomske analize in razvoj, kjer je vzpostavila in vodila odsek za makroekonomsko modeliranje. Ima izkušnje s financami in bančništvom, saj je bila med drugim tudi vodja projekta izdelave modela za upravljanje s tveganji na poslovni banki. V zadnjih letih je svoja znanja dodatna nadgradila kot direktorica analitsko raziskovalnega oddelka na Banki Slovenije. Slednji je eden izmed ključnih oddelkov na Banki Slovenje. V teh letih ji je uspelo nadgraditi in izboljšati oddelek, v smeri boljše kvalitete / nerazumljivo/, kar dokazujejo tudi številne publikacije. Znotraj Evropske centralne banke je tudi članica Odbora za denarno politiko in Odbora za raziskovanje.</font><br/>
<font size="4">Svoje bogato znanje in izkušnje, tudi svojo vizijo in pomembnost dela Banke Slovenije je kandidatka predstavila tudi na včerajšnji javni predstavitvi, ki je ravno tako na voljo na ogled vsem, ki bi si to želeli tudi še dodatno ogledati. Na podlagi opravljenih posvetovanj z vodji poslanskih skupin je mogoče sklepati, da ima kandidatka potrebno podporo za imenovanje. </font><br/>
<font size="4">Na podlagi vsega navedenega se je predsednik republike odločil, da dr. Arjano Brezigar Masten, Državnemu zboru predlaga v izvolitev za članico Sveta Banke Slovenije – viceguvernerko.</font><br/>
<font size="4">Hvala lepa.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Najlepša hvala za to dodatno obrazložitev.</font><br/>
<font size="4">Sedaj pa odpiram razpravo članic in članov. Želi kdo razpravljati? Če ne, zaključujem… / oglašanje iz dvorane/</font><br/>
<font size="4">Aha, izvoli, Violeta Tomić.</font><br/>
<br/>
<b><font size="4">VIOLETA TOMIĆ (PS Levica):</font></b><font size="4"> Hvala za besedo.</font><br/>
<font size="4">Očitno pač SDS res primanjkuje kadrov pri tem kadrovskem cunamiju in zdaj, mislim, tako kot imamo oba Zvera, zdaj imamo oba Mastena. Gospa bi po nastopu te funkcije, za katero boste spet glasovali, jasno, nadzirala lastnega moža, skratka, ker ga je Janez Janša pač nastavil za nadzornika SID banke, in ob vsem tem, kar veste, to vas nič ne moti. Nepotizem, kadrovski cunami in tako naprej.</font><br/>
<font size="4">Pa se spomnimo zgodovine, kaj vse je, pač, se dogaja na Računskem sodišču, v desetletju naporov in šikaniranj, da so lahko Banko Slovenije po tej sanaciji naše bančne luknje, morali naredit. Vemo, koliko smo preplačali in zakaj smo preplačali sanacije bank. Dobro vemo, tudi kdo je takrat bil na oblasti. Skratka, revidirati je hotelo Računsko sodišče, že leta 2012. Zopet vemo, kdo je takrat vodil Vlado. Ampak ga je Banka Slovenije takrat nonšalantno odslovila, češ, da Računsko sodišče ni pristojno za nadzor bank, kajne. Potem je spet, končno sprejel novelo Zakona o Banki Slovenije, ki določa, da Računsko sodišče revidira pravilnost in smotrnost poslovanja Banke Slovenije v skladu z zakonom, ki ureja Računsko sodišče. Zakaj vam to govorim? Ker gre za državljane in državljanke Slovenije, ki so ta bančni »gambling« plačali. Z socialno državo, z brezposelnostjo, z revščino. To niso heci, o čem se mi sploh pogovarjamo.</font><br/>
<font size="4">Banka Slovenije, pod takratnim vodstvom Boštjana Jazbeca, pa se je še naprej borila, da ne bi nihče revidiral,</font><br/>
<br/>
<b><font size="4">9. TRAK: (TB) – 9.40</font></b><br/>
<br/>
<font size="4">(nadaljevanje) kaj so počeli tam noter, kajne? Še posebej nesporno sanacijo sistema, bančnega sistema, v letu 2013. In Banka Slovenije se je ravno odločila, da so Računskemu sodišču omogočili revizijo / nerazumljivo/ v času sanacije bančnega sistema, ampak oni so to potem poslali v ustavno presojo in Banka Slovenije je pod pritiski javnosti šele oktobra 2018, umaknila to ustavno presojo in potem je Računsko sodišče leta 2019 izdalo sklep o reviziji postopkov v sanaciji bank. Na ta sklep novo vodstvo, pod Boštjanom Vasletom ni podalo ugovorov in zato se je revizija sploh lahko začela.</font><br/>
<font size="4">Skratka, predsednik Računskega sodišča, Matjaž Vesel, je v zvezi s tem dejal, »pripravili smo poročilo, ki obsega 400 strani in verjetno v marsičem moti Banko Slovenije.« Skratka, dejstvo je, da vsak dodaten napor Banke Slovenije, da bi prikrila dokumente o sporni sanaciji, ki je državljane in državljanke Slovenije toliko stala, samo bolj podžiga utemeljene sume, da se za nedotakljivimi arhivi pa vendarle skrivajo številne nepravilnosti in celo kazniva dejanja, takratne Banke Slovenije.</font><br/>
<font size="4">Skratka, najmanj kar je, pričakujemo, da bi se preudaren kandidat za viceguvernerko, kritično distanciral od preteklih praks Banke Slovenije in nedvoumno, da bi zagovarjal stališče, da je Banka Slovenije pri svojem delovanju odgovorna lastnim državljanom, ter nadzornim in demokratičnim javnim institucijam Republike Slovenije. Tega ni bilo slišati in predvsem, da bi morali za Banko Slovenije veljati enaki standardi, zakoni in predpisi, kot za druge institucije javnega prava v državni lasti, kajti veste, zaupanje je temelj, če hočemo zaupati v finance in finančni sistem in trdno v Slovenijo.</font><br/>
<font size="4">To, z imenovanjem žene gospoda Mastena, gospe Arjane Brezigar Masten, z družinskimi vezmi in verjetno prijateljskimi in strankarskimi, to nam ne vliva nekega optimizma in vere v pravno državo.</font><br/>
<font size="4">Hvala.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Želi še kdo razpravljati? (Da.)</font><br/>
<font size="4">Izvoli, Danijel Krivec.</font><br/>
<br/>
<b><font size="4">DANIJEL KRIVEC (PS SDS):</font></b><font size="4"> Ja, hvala.</font><br/>
<font size="4">Naj za uvod najprej povem, da bomo mi gospo kandidatko podprli, se pa moram oglasit, ker gospa Violeta Tomić je veliko govorila o zaupanju in verodostojnosti, istočasno pa je uporabila diskreditacijo gospe Mastenove, ki je jasno opozorila, da v primeru izvolitve, bo njen mož, kot nadzornik, odstopil in je ta njegova izjava tudi že podpisana in deponirana in je bilo to tudi v javnosti jasno prezentirano in tudi določeni mediji so se za to morali opravičit. Tako da upam, da se bo tudi gospa Violeta Tomić kandidatki opravičila za to neresnico, ki jo je povedala.</font><br/>
<font size="4">Kar se pa tiče strokovnosti, je bila pa gospa kandidatka definitivno najboljša od tistih, ki so se predstavili in tudi verjamem, da se je predstavila v Poslanski skupini Levice in je tudi vsa ta dejstva navedla.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Želi še kdo razpravljati? Replika ali razprava? / oglašanje iz dvorane/</font><br/>
<font size="4">Replika. Izvoli, Violeta Tomić.</font><br/>
<br/>
<b><font size="4">VIOLETA TOMIĆ (PS Levica):</font></b><font size="4"> Zdaj, tukaj, v Državnem zboru, pač razpravljamo, na podlagi naših podatkov, tako kot vi niste imeli podatkov o vašem prejšnjem kandidatu za ustavnega sodnika, pa ne vem komu se boste opravičili za to, bom jaz pač stala za svojimi besedami, da gre za družinske in prijateljske in strankarske vezi. Če bo kdo takrat se umaknil, tako kot so rekli »/ nerazumljivo/ Janko, da se popne Marko«, je to seveda edino normalno, etično in pravilno, kar pa ne izpodbija dejstva, da sta gospod in gospa v najtesnejših družinskih zvezah, pa tudi povezana z stranko SDS.</font><br/>
<font size="4">Hvala.</font><br/>
<br/>
<b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">Želi še kdo razpravljati? (Ne.) Če ne, zaključujem razpravo in na glasovanje dajem naslednji predlog sklepa: »Mandatno-volilna komisija predlaga Državnemu zboru da za članico Sveta Banke Slovenije - viceguvernerko</font><br/>
<br/>
<b><font size="4">10. TRAK: (TB) – 9.45</font></b><br/>
<br/>
<font size="4">	(nadaljevanje) imenuje dr. Arjano Brezigar Masten.« Glasujemo.</font><br/>
<font size="4">	Kdo je za? (10 članov.) Kdo je proti? (4 člani.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	S tem zaključujem to točko dnevnega reda, gospe Nataši Kovač pa se zahvaljujem za sodelovanje.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – PREDLOG SKLEPA O SPREMEMBI SKLEPA O SESTAVI IN IMENOVANJU PREDSEDNIKA, PODPREDSEDNIKA, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU ODGOVORNOSTI NOSILCEV JAVNIH FUNKCIJ NA PROGRAMU OTROŠKE KARDIOLOGIJE TER PODROČJU NABAV IN UPRAVLJANJA Z MEDICINSKO OPREMO IN ZDRAVSTVENIM MATERIALOM.</font></b><br/>
<font size="4">	Kot gradivo za to točko dnevnega reda ste prejeli: Obvestilo Poslanske skupine Lista Marjana Šarca, z dne 8. 10. 2020 in delovno besedilo predloga sklepa z dne 9. 10. 2020, ki je objavljeno na spletnih straneh Državnega zbora z razširitvijo seje.</font><br/>
<font size="4">	Uvodna pojasnila: v skladu s Sklepom o sestavi in imenovanju predsednika, podpredsednika, članov in namestnikov članov navedene preiskovalne komisije ima Poslanska skupina Lista Marjana Šarca, v preiskovalni komisiji enega člana in enega namestnika člana. Poslanska skupina Lista Marjana Šarca predlaga, da se z mesta namestnice člana razreši Andrejo Zabret, ki je podala odstopno izjavo s tega mesta. V skladu z navedenim predlogom je pripravljeno besedilo predloga sklepa, ki ste ga prejeli tudi kot delovno gradivo. Navedena poslanska skupina predloga za novega namestnika člana še ni podala.</font><br/>
<font size="4">	Odpiram razpravo članic oziroma članov. Želi kdo o tem razpravljati? (Ne.) Če ne, zaključujem razpravo in na glasovanjem dajem naslednji predlog sklepa: »Mandatno-volilna komisija predlaga Državnemu zboru, da sprejme Sklep o spremembi Sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju odgovornosti nosilcev javnih funkcij na programu otroške kardiologije ter področju nabav in upravljanja z medicinsko opremo in zdravstvenim materialom, v predlaganem besedilu.« Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	S tem zaključujem to točko dnevnega reda in tudi 20. nujno sejo Mandatno-volilne komisije.</font><br/>
<font size="4">	Hvala.</font><br/>
<br/>
<b><font size="4">Seja se je končala 15. oktobra 2020 ob 9.47.</font></b>
</root>