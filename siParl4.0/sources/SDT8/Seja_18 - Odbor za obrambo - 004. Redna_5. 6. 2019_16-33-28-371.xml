<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA OBRAMBO</font></b><br/>
<b><font size="4">1. nadaljevanje 4. seje</font></b><br/>
<br/>
<b><font size="4">(5. junij 2019)</font></b></p></div><br/>
<b><font size="4">Sejo je vodil Samo Bevk, predsednik Odbora za obrambo.</font></b><br/>
<b><font size="4">Seja se je začela ob 14.04.</font></b><br/>
<br/>
<b><font size="4">1. TRAK: (ŠPE)</font></b><br/>
<br/>
<b><font size="4">	PREDSEDNIK SAMO BEVK: </font></b><font size="4">Spoštovane kolegice in kolegi, dragi gostje! Pričenjam s 1. nadaljevanjem 4. seje Odbora za obrambo, ki je bila sklicana na podlagi 47. in 109. člena Poslovnika Državnega zbora Republike Slovenije. Pozdravljam vse prisotne člane odbora in ostale vabljene!</font><br/>
<font size="4">	Obveščam vas, da so nadomestni člani na današnji seji: poslanec Jožef Horvat</font><br/>
<br/>
<b><font size="4">2. TRAK: (ŠPE) – 14.05</font></b><br/>
<br/>
<b><font size="4">	</font></b><font size="4">(nadaljevanje) namesto poslanca Mateja Tonina, poslanec Marko Bandelli namesto poslanca Andreja Rajha in poslanka Nina Maurovič namesto poslanke Jerce Korče. Svojo odsotnost s seje je opravičil državni sekretar na Ministrstvu za zunanje zadeve, mag. Dobran Božič, ki ga bo nadomeščal veleposlanik Aleksander Geržina.</font><br/>
<font size="4">	Prehajam na določitev dnevnega reda. S sklicem seje ste prejeli naslednji dnevni red, ki ima edino točko dnevnega reda in sicer predlog Resolucije o strategiji nacionalne varnosti Republike Slovenije.</font><br/>
<font size="4">	Ker v poslovniško določenem roku nisem prejel predlogov za razširitev oziroma za umik te točke, je določen dnevni red seje kot ste ga prejeli s tem sklicem. </font><br/>
<font size="4">	1. točka dnevnega reda. Imam še eno pooblastilo za zapisnik. Poslanec Jurij Lep nadomešča poslanca Franca Juršo.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - PREDLOG RESOLUCIJE O STRATEGIJI NACIONALNE VARNOSTI REPUBLIKE SLOVENIJE, </font></b><font size="4">ki jo je Državnemu zboru v obravnavo predložila Vlada in je objavljena na spletnih straneh Državnega zbora. Kot gradivo objavljeno na spletnih straneh Državnega zbora, ste tudi prejeli: mnenje Zakonodajno-pravne službe z dne 10. aprila 2019, mnenje Komisije za nadzor obveščevalnih in varnostnih služb z dne 5. 5. 2019 in mnenje Komisije Državnega sveta za državno ureditev z dne 9. 5. 2019.</font><br/>
<font size="4">	K točki so bili povabljeni: Karl Erjavec, minister za obrambo, generalmajorka Alenka Jermenc, načelnica Generalštaba Slovenske vojske, dr. Klemen Grošelj, državni sekretar na Ministrstvu za obrambo, Dobran Božič, državni sekretar na Ministrstvu za zunanje zadeve, mag. Sandi Čurin, državni sekretar na Ministrstvu za notranje zadeve, mag. Rajko Kozmelj, direktor Slovenske obveščevalno-varnostne agencije, Državni svet, Zakonodajno-pravna služba, urad predsednika Republike in kabinet predsednika Vlade. </font><br/>
<font size="4">	Vmes sem dobil še eno pooblastilo in sicer poslanec Tomaž Lisec bo nadomeščal poslanca mag. Branka Grimsa. </font><br/>
<font size="4">	Rok za vlaganje amandmajev se je iztekel v petek, 3. maja 2019. V poslovniškem roku amandmaji niso bili vloženi. predlog resolucije je na 9. seji, dne 25. aprila 2019 kot zainteresirano delovno telo obravnavala Komisija za nadzor obveščevalnih in varnostnih služb, ki k predlogu resolucije ni oblikovala amandmajev. </font><br/>
<font size="4">	Pričenjam z obravnavo predloga resolucije. Odboru predlagam, da se razprava o vseh poglavjih resolucije združi v sladu s prvim dostavkom 128. člena Poslovnika Državnega zbora. Po opravljeni razpravi bi glasovali o vseh poglavjih resolucije skupaj. Ali kdo temu predlogu nasprotuje? Če sem prav informiran, bi pred predstavitvijo resolucije, bil postopkovni predlog?</font><br/>
<font size="4">	Izvolite, kolega Mahnič.</font><br/>
<br/>
<font size="4">	</font><b><font size="4">ŽAN MAHNIČ (PS SDS): </font></b><font size="4">Hvala, predsednik. Kolegice in kolegi, spoštovani gostje!</font><br/>
<font size="4">	Zdaj, Resolucija o strategiji nacionalne varnosti je praktično krovni dokument in je temelj vseh nadaljnjih politik na področju nacionalne varnosti, ki se tičejo tako vojaške dimenzije, civilne dimenzije, okoljske dimenzije, vseh ostalih dimenzij, ki nekako skupaj sestavljajo</font><b><font size="4"> </font></b><font size="4">to področje. In glede na to, da je deset let od kar smo sprejeli zadnjo strategijo glede naše nacionalne varnosti in vidimo, da številne nestabilnosti težijo k temu, da je potrebno ponovno nek premislek. mi si želimo, da bi bila ta resolucija nek skupek različnih pogledov, ne samo politike, pač pa tudi stroke. Zdaj v tem vmesnem času sem se pozanimal in nekako ugotovil, da je ta resolucija nastajala v zelo ozkem krogu, tako da so številne pripombe in jaz menim, da bi bilo dobro, da te pripombe slišimo v luči, da bi to resolucijo  </font><br/>
<font size="4"> </font><br/>
<b><font size="4">3. TRAK: (ŠPE) – 14.10</font></b><br/>
<br/>
<font size="4">	(nadaljevanje) skušali tudi kar najbolje izboljšati. Zato bi jaz predsednik, v skladu s 46. členom Poslovnika Državnega zbora predlagal, da se opravi javna predstavitev mnenj. Menim, da je Državni zbor pravi prostor, kjer lahko delovno telo na tak način povabi strokovnjake in druge osebe, ki bi lahko dale koristne informacije in menim, da bi na ta način lahko slišali številne poglede. Tako bomo slišali številne poglede oziroma ozke poglede predvsem politike, mi pa si želimo pogledov – če želite tako leve, kot desne strani, tistih, ki se s tem dejansko ukvarjajo – tako okoljevarstvenikov, kot aktivnih oziroma bivših pripadnikov Slovenske vojske, kot tistih, ki nam pišejo takšne in drugačne strategije. Tako da predsednik predlagam, da daste na glasovanje in v kolikor bo sprejeto, da opravimo neko kvalitetno predstavitev javnega mnenja.</font><br/>
<br/>
<font size="4">	</font><b><font size="4">PREDSEDNIK SAMO BEVK:</font></b><font size="4"> Hvala lepa za vaš proceduralni predlog. Jaz nimam nič proti, da opravimo javno predstavitev mnenj na to tematiko, vendar bi predlagal, da danes kljub vsemu, ker smo vsi tukaj zbrani, opravimo razpravo na matičnem delovnem telesu. Če se strinjate? / oglašanje iz dvorane/. Potem bom dal ta predlog na glasovanje. Se pravi, če zdaj izglasujemo ta predlog, potem je današnja razprava tukaj brezpredmetna. Jaz bi predlagal, da potem zavrnemo ta predlog, da danes opravimo razpravo na matičnem delovnem telesu in potem eventualno opravimo javno razpravo naknadno. / oglašanje iz dvorane/ Imamo postopkovno s strani kolega Bandellija.</font><br/>
<font size="4">	Izvolite, kolega Bandelli.</font><br/>
<br/>
<font size="4">	</font><b><font size="4">MARKO BANDELLI (PS SAB):</font></b><font size="4"> Hvala za besedo, predsednik.</font><br/>
<font size="4">	Predlagam pet minutno prekinitev / oglašanje iz dvorane/ za deset minut prekinite sejo, da se dogovorimo.</font><br/>
<br/>
<font size="4">	</font><b><font size="4">PREDSEDNIK SAMO BEVK: </font></b><font size="4">Vabim poslanke in poslance koalicije v sobo 110, da se dogovorimo o nadaljevanju seje. Hvala lepa. Sejo bomo nadaljevali čez 10 minut, to je ob 14. uri in 25 minut.</font><br/>
<br/>
<font size="4">	(Seja je bila prekinjena ob 14.12.) </font><br/>
<br/>
<b><font size="4">4. TRAK: (ŠPE) – 14.25</font></b><br/>
<br/>
<b><font size="4">	</font></b><font size="4">(Seja se je nadaljevala ob 14.25.)</font><br/>
<br/>
<font size="4">	</font><b><font size="4">PREDSEDNIK SAMO BEVK:</font></b><font size="4"> Nadaljujem prekinjeno sejo Odbora za obrambo. Na proceduralni predlog poslanca Žana Mahniča bom dal na glasovanje naslednji sklep: »Odbor za obrambo bo v skladu s 46. členom Poslovnika Državnega zbora Republike Slovenije opravil javno predstavitev mnenj o predlogu Resolucije o strategiji nacionalne varnosti.« V skladu z 69. členom Poslovnika Državnega zbora o proceduralnem predlogu ni razprave, niti obrazložitve glasu, zato dajem predlog na glasovanje.</font><br/>
<font size="4">	Kdo je za? (9 članov.) Kdo je proti? (8 članov.)</font><br/>
<font size="4">	Ugotavljam, da je predlog sprejet. </font><br/>
<font size="4">	</font><br/>
<font size="4">	S tem zaključujem… / oglašanje iz dvorane/. </font><br/>
<font size="4">	Hvala lepa tudi vam za udeležbo, gospod minister in vašim sodelavcem in sodelavkam. </font><br/>
<br/>
<font size="4">	S tem izglasovanim sklepom bomo kot rečeno opravili javno predstavitev mnenj. O terminu te javne seje pa boste obveščeni naknadno.</font><br/>
<font size="4">S tem zaključujem sejo Odbora za obrambo in se vsem skupaj lepo zahvaljujem!</font><br/>
<br/>
<b><font size="4">Seja se je končala 5. junija 2019 ob 14.27.</font></b>
</root>