<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA IZOBRAŽEVANJE, ZNANOST, ŠPORT IN MLADINO</font></b><br/>
<b><font size="4">12. nujna seja</font></b><br/>
<br/>
<b><font size="4">(10. september 2019)</font></b><br/>
</p></div><br/>
<b><font size="4">Sejo je vodil magister Branislav Rajić, predsednik odbora.</font></b><br/>
<b><font size="4">Seja se je začela ob 13.04. </font></b><br/>
<br/>
<b><font size="4">1. TRAK: (ŠZ) </font></b><br/>
<br/>
<font size="4">	</font><b><font size="4">PREDSEDNIK BRANISLAV RAJIĆ:</font></b><font size="4"> Lep dober dan, vse članice in člani odbora, vabljeni ter ostale prisotne lepo pozdravljam. </font><br/>
<font size="4">	Pričenjam 12. nujno sejo Odbora za izobraževanje, znanost, šport in mladino. </font><br/>
<font size="4">	Obveščam vas, da so zadržani in se seje ne morejo udeležiti kolegica Jelka Godec, ki jo nadomešča kolegica Nada Brinovšek in kolegica Lidija Divjak Mirnik, ki jo nadomešča kolegica Karla Urh. Iz seje se je upravičil kolega Matjaž Nemec. S sklicem seje ste prejeli naslednji dnevni red seje odbora, samo ena točka – Zahteva Državnega sveta za oceno ustavnosti 48. člena Zakona o osnovni šoli in 11. člena Zakona o posebnih pravicah italijanske in madžarske narodne skupnosti na področju vzgoje in izobraževanj. Ker v poslovniškem roku nisem prejel predlogov v zvezi z dnevnim redom je ta določen tako, kot je bil predlagan s sklicem. </font><br/>
<br/>
<font size="4">	Smo pri</font><b><font size="4"> 1. TOČKI DNEVNEGA REDA. </font></b><font size="4">Na spletni strani Državnega zbora je s sklicem objavljeno naslednje gradivo: zahteva z dne, 11. julija 2019, mnenje Vlade z dne, 14. avgusta 2019 in mnenje Zakonodajno-pravne službe z dne, 29. avgusta 2019. K tej točki sem vabil Ministrstvo za izobraževanje, znanost in šport, Komisijo za narodne skupnosti, Zakonodajno-pravno službo. Besedo dajem predstavnici Zakonodajno-pravne službe, dr. Katji Triler Vrtovec. Izvolite.</font><br/>
<br/>
<b><font size="4">	KATJA TRILER VRTOVEC: </font></b><font size="4">Hvala za besedo. Lep pozdrav vsem.</font><br/>
<font size="4">Državni svet vlaga zahtevo za oceno ustavnosti 48. člena Zakona o osnovni šoli in 11. člena Zakona o posebnih pravicah italijanske in madžarske narodne skupnosti, na področju vzgoje in izobraževanja. Zatrjuje, da izpodbijani določbi prekomerno posegata v pravico učencev in njihovih staršev, ki niso pripadniki madžarske narodne skupnosti, do pridobitve ustrezne izobrazbe, v pravico do svobode gibanja in v pravico do varstva dela ter da kršita načelo enakosti in načelo pravne države, kjer naj bi na narodno mešanih območjih dovoljevali ustanovitev izključno dvojezičnih šol. Ugotavljamo, da izpodbijani določbi nimata take vsebine, kot jo zatrjuje predlagatelj, saj se ne nanašata na vprašanje ali se morajo na narodno mešanem območju ustanavljati izključno dvojezične osnovne šole ali pa je dovoljeno hkrati ustanavljati dvojezične in enojezične osnovne šole. Izpodbijana določba Zakona o osnovni šoli, namreč za vse šolske okoliše v Sloveniji na splošno določa pravico staršev do vpisa otroka v osnovno šolo v njihovem šolskem okolišu in s tem povezano dolžnost osnovne šole, da otroka vpiše. Izpodbijana določba ZPIMVI pa posebej za dvojezične osnovne šole določa le, da šolske okoliše določajo statuti lokalnih skupnosti. Zato so zatrjevana neskladja teh dveh zakonskih določb, z že omenjenimi ustavnimi pravicami in ustavnimi načeli očitno neutemeljena. Zahteva po obveznem ustanavljanju dvojezičnih osnovnih šol na narodno mešanih območjih je ustavna materija vsebovana v prvem odstavku 64. člena Ustave. Ta med drugim Madžarski narodni skupnosti in njenim pripadnikom zagotavlja pravico do vzgoje in izobraževanja v madžarskem jeziku in pooblašča zakonodajalca, da določi območja na katerih je dvojezično šolstvo obvezno. Obveznost dvojezičnega šolstva torej zahteva že sama Ustava, ki zakonodajalcu prepušča le določitev območij na katerih je obvezno. Predlagatelj, po vsebini torej ne izpodbija zakonske ureditve, temveč predlaga oceno medsebojno skladnosti ustavne določbe, ki državo zavezuje k obveznemu dvojezičnemu šolstvu in ustavne določbe, ki državo zavezuje k ustvarjanju možnosti, da si državljani pridobijo ustrezno izobrazbo. Za presojo medsebojne skladnosti tovrstnih ustavnih določb pa Ustavno sodišče ni pristojno. Glede na navedeno Ustavnemu sodišču predlagamo, naj ugotovi, da izpodbijani zakonski določbi nista v neskladju z Ustavo. Hvala lepa.</font><br/>
<br/>
<font size="4">	</font><b><font size="4">PREDSEDNIK BRANISLAV RAJIĆ:</font></b><font size="4"> Hvala, dr. Triler Vrtovec. Želi besedo predstavnica Vlade? Državna sekretarka gospa Martina Vuk. Izvolite.</font><br/>
<br/>
<font size="4">	</font><b><font size="4">MARTINA VUK:</font></b><font size="4"> Hvala lepa gospod predsednik. Poslanke in poslanci, vsi ostali prisotni en lep pozdrav.</font><br/>
<font size="4">	Mnenje Vlade glede očitanja neustavnosti ste prejeli in Vlada v svojem stališču meni, da ne gre za </font><br/>
<br/>
<b><font size="4">2. TRAK: (ŠZ) – 13.10</font></b><br/>
<br/>
<font size="4">	(nadaljevanje) neustavnost izpodbijanih določb dveh zakonov, in sicer bom zelo na kratko navedla nekatere elemente na katere se Vlada v tem primeru tudi naslanja. Najprej bi pa želela povedati, da se v celoti strinjamo tudi z mnenjem Zakonodajno-pravne službe glede členov, ki se jih na ta način daje v presojo ustavnosti. Je pa treba omeniti, da je Ustavno sodišče enkrat že v svoji odločbi iz leta 1994 presojalo že ustavnost tretjega odstavka 3. člena ZOOFI, glede morebitnega posega dvojezičnega šolstva v pravico otrok večinskega naroda do enakosti pred zakonom oziroma glede šolanja in izobrazbe, kar je tudi predmet te pobude za oceno ustavnosti in je odločilo, da ne gre za neustavnost in da tudi ne gre za diskriminacijo. Torej, da ne gre za ravnanju v nasprotju z načelom enakosti pred zakonom. </font><br/>
<font size="4">	Treba je mogoče še izpostaviti, da imamo v Sloveniji, zaradi različnih zgodovinskih okoliščin in tudi prevzetih mednarodnih obveznosti vzpostavljena dva različna modela vzgoje in izobraževanja za pripadnike italijanske in pripadnike madžarske narodne skupnosti in sicer na območjih, kjer živijo pripadniki italijanske narodne skupnosti in so opredeljena kot narodno mešana območja, se ustanavljajo tudi vrtci in šole v katerih poteka vzgojni oziroma vzgojno-izobraževalni program v italijanskem jeziku, hkrati se pa vsi otroci, učenke, učenci učijo tudi tako imenovan jezik okolja. Na tistih območjih, kjer pa živijo pripadniki madžarske narodne skupnosti in seveda pripadniki večinskega naroda pa se ustanavljajo dvojezični vrtci in šole. Tam pa poteka vzgojno oziroma vzgojno-izobraževalno delo tako v slovenskem kot tudi v madžarskem jeziku. 	Vlada, kot sem že na začetku povedala ne pritrjuje tej pobudi za oceno ustavnosti in meni, da ne gre za neustavnost določb, ki so izpodbijane, je pa treba opozoriti tudi na to, da ko se v obrazložitvi navaja kakovost izobraževanja v dvojezičnih šolah, da je popolnoma neprimerno in tudi nobenih temeljev za to ni, da se ta kakovost presoja na podlagi tako imenovane lestvice šol, ki jo je objavil en zasebni zavod in da bi na podlagi tega ocenjevali ali pa se opredeljevali katere šole so bolj kakovostne, katere manj, kjer učenke in učenci pridobijo bolj kakovostno izobrazbo, vsebine in tako naprej in kje manj. Popolnoma neprimerno je to in izjemno nevarno z vidika določanja kakovosti celotnega našega izobraževanja, še posebej pa potem rangiranja posameznih šol, ki je nemogoče na tak način. Hvala lepa.</font><br/>
<br/>
<font size="4">	</font><b><font size="4">PREDSEDNIK BRANISLAV RAJIĆ:</font></b><font size="4"> Hvala gospa državna sekretarka. Želi še kdo besedo? Če ne, dajem na podlagi… Aja, oprosti nisi dal znak pravočasno, ampak seveda gospod Ferenc Horvat. Izvoli.</font><br/>
<br/>
<font size="4">	</font><b><font size="4">FERENC HORVAT (PS IMNS):</font></b><font size="4"> Hvala lepa za besedo.</font><br/>
<font size="4">Zato sem malo čakal, ker sem mislil, da bo kateri od kolegov mogoče, kaj prej povedal, pa potem sem želel biti zadnji. Hvala lepa za besedo gospod predsednik, spoštovani prisotni. Jaz bi se najprej rad zahvalil Zakonodajno-pravni službi in tudi Vladi za zelo korektno in strokovno pripravljeno gradivo, ki mislim, da je res dobro pripravljena in več ali manj bom rekel, če bi ga sam pripravljal strokovno, tudi bom rekel kot poznavalec tega področja pa tudi kot človek, ki je dejansko bom rekel prehodil to pot dvojezičnega šolstva tudi v celoti podpisal, ker dejansko priznavajo in tudi vsi vedno govorimo o tem, da ta model morda ni idealen. Verjetno ni, torej so potrebni določeni popravki, ampak mislim, da je to zadeva o kateri se da</font><br/>
<br/>
<b><font size="4">3. TRAK: (ŠZ) – 13.15</font></b><br/>
<br/>
<font size="4">	(nadaljevanje) ampak mislim, da je to zadeva o kateri se danes pogovarjamo, zdaj za moje pojme se ne gre samo za dvojezično šolstvo, ampak model sožitja. To je v Prekmurju, ki smo ga v teh 60-ih letih izoblikovali. Takrat je bila to politična odločitev, jaz upam, da tokrat ne bo politična ampak strokovna in primerna odločitev. Moram pa tudi povedati, pa ne, da bi se zdaj poglabljal v podrobnosti, da sem po eni strani žalosten po drugi strani pa sem razočaran nad načinom, kako je Državni svet, bom rekel se lotil tega vprašanja, ker, ko so sprejeli odločitev, da vložijo na Ustavno sodišče pred tem mislim, da bi bilo najmanj smiselno in logično tudi da povprašajo strokovno mnenje, da povprašajo tudi narodne skupnosti, tega niso naredili, in mislim, da brez dialoga odločat o tako pomembnem vprašanju takoj na sodišču se mi zdi malce nerodno in če bi kaj podobnega počeli predstavniki narodne skupnosti, potem bi bili verjetno že zdavnaj etiketirani z določenimi besedami, ki jih zdaj raje ne bi izrekel. Za enkrat morda samo toliko. Hvala lepa.</font><br/>
<br/>
<font size="4">	</font><b><font size="4">PREDSEDNIK BRANISLAV RAJIČ:</font></b><font size="4"> Hvala kolega Horvat.</font><br/>
<font size="4">	Če nimamo drugih razpravljavcev, dajem na podlagi 265. člena Poslovnika v obravnavo in na glasovanje naslednje mnenje, ki se glasi: »Odbor za izobraževanje, znanost, šport in mladino se strinja z mnenjem Zakonodajno-pravne službe z dne, 29. avgust 2019 in ji predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije.« Želi kdo besedo? Če ne, prehajam na glasovanje o mnenju. Glasujemo.</font><br/>
<font size="4">	Kdo je za? (7 članov.) Je kdo proti? (4 člani.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	Menim, da je šlo za pomoto. Glasovanje ne morem ponoviti brez posebne procedure, ampak mislim, da je dovolj, da je z večino sprejeto in drugič malo več pozornosti, seveda, to je prvi seja v novi parlamentarni sezoni in verjetno pomota izhaja iz tega. Jaz mislim, da preden zaključim sejo, da je dobro povedati še to, da je preostanek tega lepega dneva dobro izkoristiti mogoče, da svoje otroke naučimo, da pozdravijo in da zahvalijo v jezikoma manjšin, mogoče v še kakem tujem in manj tujem jeziku prav tako. Želim vam lep dan. / besede v Madžarščini in Italijanščini./ </font><br/>
<font size="4">	Zaključujem prvo sejo.</font><br/>
<br/>
<b><font size="4">Seja je bila končana 10. septembra 2019 ob 13.18.</font></b>
</root>