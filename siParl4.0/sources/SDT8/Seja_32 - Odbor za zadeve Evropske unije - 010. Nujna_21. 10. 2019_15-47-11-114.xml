<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">10. nujna seja</font></b><br/>
<br/>
<b><font size="4">(21. oktober 2019)</font></b><br/>
<br/>
</p></div><br/>
<b><font size="4">Sejo je vodil Igor Peček, predsednik odbora.</font></b><br/>
<b><font size="4">Seja se je začela ob 11.00 uri.</font></b><br/>
<br/>
<b><font size="4">1. TRAK: (ES)</font></b><br/>
<br/>
<b><font size="4">	PREDSEDNIK IGOR PEČEK:</font></b><font size="4"> Spoštovane kolegice, spoštovani kolegi! Začenjam 10. nujno sejo Odbora za zadeve Evropske unije.</font><br/>
<font size="4">	Obveščam vas, da do začetka seje nisem prejel opravičil niti pooblastil. Obveščam pa vas tudi, da so na sejo povabljeni poslanci Evropskega parlamenta iz Republike Slovenije ter predstavniki Vlade in Državnega sveta. Vse navzoče prav lepo pozdravljam. </font><br/>
<font size="4">	Prehajam na določitev dnevnega reda seje Odbora za zadeve Evropske unije. S sklicem seje ste prejeli dnevni red. Ker v poslovniškem roku nisem prejel predlogov za njegovo spremembo, je določen takšen dnevni red seje kot ste ga prejeli s sklicem.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA SKLEPA SVETA O SKLENITVI SPORAZUMA O IZSTOPU ZDRUŽENEGA KRALJESTVA VELIKA BRITANIJA IN SEVERNA IRSKA IZ EVROPSKE UNIJE IN EVROPSKE SKUPNOSTI ZA ATOMSKO ENERGIJO IN PREDLOG STALIŠČA REPUBLIKE SLOVENIJE DO PREDLOGA SKLEPA SVETA O SPREMEMBI SKLEPA EU 2019/274 O PODPISU O IMENU EVROPSKE UNIJE IN EVROPSKE SKUPNOSTI ZA ATOMSKO ENERGIJO SPORAZUMA O IZSTOPU ZDRUŽENEGA KRALJESTVA VELIKA BRITANIJA IN SEVERNA IRSKA IZ EVROPSKE UNIJE IN EVROPSKE SKUPNOSTI ZA ATOMSKO ENERGIJO.</font></b><font size="4"> Gradivo smo prejeli pravkar od Vlade. En del gradiva vam je bil že razdeljen, drugi del je še na poti oziroma se že deli. </font><br/>
<font size="4">	4. člen Zakona o sodelovanju med Državnim zborom in Vlado v zadevah Evropske unije določa tudi sklic seje. Skrajni rok za njegovo obravnavo v Državnem zboru je danes. Rad bi vas tudi obvestil, da stališče odbora lahko sprejmemo do 12. ure. V kolikor ga ne bomo sprejeli, potem predlog postane stališče. </font><br/>
<font size="4">	Gradivo je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru.</font><br/>
<font size="4">	Prosim gospoda Dobrana Božiča, državnega sekretarja na Ministrstvu za zunanje zadeve, da nam predstavi predloga obeh stališč in pa oba sklepa Sveta. Izvolite.</font><br/>
<br/>
<font size="4">	</font><b><font size="4">MAG. DOBRAN BOŽIČ:</font></b><font size="4"> Gospod predsednik, najlepša hvala. Spoštovani gospe poslanke in gospodje poslanci!</font><br/>
<font size="4">	Res bi se rad najprej zahvalil v imenu vseh nas, da ste se tako hitro odzvali za sklic tega zasedanja Odbora za zadeve Evropske unije. Če mogoče kaj pomaga pri vsem tem, tudi naša ekipa je delala petek, soboto in nedeljo do poznih večernih ur. Tudi v Združenem kraljestvu so imeli prvič po Falklanski krizi zasedanje parlamenta v soboto, tako da je očitno zadeva resna in potrebuje takšno odzivnost. Verjetno ste tudi spremljali v medijih, da se glede BREXITA marsikaj dogaja. Čeprav še vedno čakamo, da se BREXIT dokončno tudi zgodi. Mogoče bom danes spet malo daljši, ker bom resno poskušal povzeti gradivo in boste danes, kar bomo predstavili s strani MZZ-ja, tudi povzetek gradiva, bo verjetno tudi branje in odločanje potem malo lažje. </font><br/>
<font size="4">	Če podamo nekaj stvari o trenutnem stanju. Prejšnji teden, torej dan pred zasedanjem Evropskega sveta, je bil na ravni pogajalcev EU in Združenega kraljestva dosežen nov dogovor glede dodatnih zahtev, ki jih imelo Združeno kraljestvo. Te so se prvenstveno nanašale na ureditev režima na Irskem otoku. Evropski svet je 17. oktobra tako potrdil nov dogovor, s čimer so na evropski strani ponovno podani politični pogoji za formalno potrditev sporazuma z Združenim kraljestvom kakor je bil ta spremenjen. Ne glede na še naprej zapleteno situacijo v Združenem kraljestvu želi Evropska unija na svoji strani pravočasno opraviti postopke za formalno </font><br/>
<font size="4">	</font><br/>
<b><font size="4">2. TRAK: (ES) – 11.05</font></b><br/>
<br/>
<b><font size="4">	</font></b><font size="4">(nadaljevanje) potrditev sporazuma. K temu sta namenjena dva predloga sklepov Sveta, ki sta danes pred nami. To je sklep Sveta o sklenitvi sporazuma o izstopu Združenega kraljestva Velika Britanija in Severna Irska iz Evropske unije in Evropske skupnosti za atomsko energijo in sklep Sveta o spremembi sklepa EU 2019/274 o podpisu. To je bil sklep, ki je bil že sprejet ob prvem potrjevanju izstopnega sporazuma. </font><br/>
<font size="4">	Naj še izpostavim, da je ta spoštovani odbor o prvotnih verzijah obeh sklepov že podal svoje strinjanje na 5. nujni seji 7. 1. 2019. Kot je že rečeno želi Evropska unija potrditev izstopnega sporazuma potrditi pravočasno. Rok za potrditev s strani držav članic je že danes do 12.00 ure, da se tako omogoči pravočasno posredovanje sklepov Evropskemu parlamentu, ki bo o potrditvi sporazuma prav tako odločal na zasedanju v tem tednu. </font><br/>
<font size="4">	Oba sklepa sta relativno kratka. Oblikujeta pravno podlago za potrditev besedila in podaja pooblastila za sam podpis sporazuma v imenu Evropske unije in Evropske skupnosti za atomsko energijo. </font><br/>
<font size="4">	Katere so spremembe v novem sporazumu? Dovolite mi še, da na kratko predstavim katere so spremembe, ki jih nov sporazum vsebuje. Dogovor vsebuje nov protokol o Severni Irski ter novo politično deklaracijo o prihodnjih odnosih. Ostala določila izstopnega sporazuma ostajajo enaka razen dveh referenc, potrebnih zaradi spremembe vsebine protokola, kot je bilo dogovorjeno v novembru 2018. Protokol o Irski, Severni Irski ima v novem sporazumu status trajne rešitve za razliko od sporazuma iz novembra 2018. Alternativni aranžmaji in prihodnji sporazumi glede režima na irskem otoku so po novem predvideni kot možnost, niso več obligacija. Novi sporazum gradi na prejšnjem, pri čemer so sistematično odstranjene reference na skupno carinsko območje. </font><br/>
<font size="4">	Nov protokol tako določa nov carinski aranžma na irskem otoku, člen 5 protokola. Po novem naj bi se nadzor trgovine med Veliko Britanijo in Severno Irsko opravljal okrog otoka, ne na sami fizični meji med deloma otoka oziroma v bližini. Severna Irska tako pravno ostaja del carinskega območja Združenega kraljestva in bo deležna koristi morebitnih trgovskih sporazumov. Po drugi strani pa Severna Irska ostaja vstopna točka na notranji trg Evropske unije in je s tem zavezana upoštevati celotno carinsko zakonodajo Evropske unije za blago, ki bi lahko stopilo na enotni trg Evropske unije. Severna Irska bo tako v asimetričnem režimu, kar zadeva zunanjo trgovino. Tretje države bodo blago Severne Irske lahko smatrale kot blago Združenega kraljestva. Obratno ne bo veljalo. Trg Severne Irske za uvoz bo praktično obravnaval kot trg Evropske unije. Na trg Evropske unije blago, ki ni proizvedeno na Severnem Irskem oziroma uvoženo po pravilih EU, ne more priti. </font><br/>
<font size="4">	Sporazum določa oblikovanje skupnega odbora, ki bo do konca prehodnega obdobja odločal o kriterijih za odločitev tveganj za primer prehodnega neavtoriziranega blaga. </font><br/>
<font size="4">	Vloga Evropskega sodišča ostaja nespremenjena, kot tudi vloga Evropske komisije. </font><br/>
<font size="4">	Za Združeno kraljestvo je pomembno določilo demokratičnega soglasja, člen 18 protokola. Ta je rezultat bilateralnih pogajanj med Združenim kraljestvom in Republiko Irsko in predvideva, da bo Severna Irska najmanj 4 leta po koncu prehodnega obdobja regulatorno dinamično usklajena zakonodaja Evropske unije na relevantnih področjih. Pred koncem obdobja 4 let bo skupščina Severne Irske imela možnost, da odloči, da režim iz protokola za Severno Irsko ne velja več. V tem primeru se sproži dvoletno obdobje, ki je predvideno kot možnost, ne kot obveznost, da se najde alternativna rešitev. V primeru, da dogovora ni, meja med Severno Irsko in Irsko postane običajna zunanja meja unije.</font><br/>
<font size="4">	Glede na obliko dosežene večine, ki potrdi nadaljevanje režima, se v primeru pozitivnega glasu veljavnost protokola podaljša za 8 let, tako imenovana dvojna večina, ki ima podporo v obeh skupnostih ali za štiri leta enostavna večina. Tak postopek časovno ni omejen in prepričuje, da bi manjšina lahko izglasovala konec veljavnosti protokola. </font><br/>
<font size="4">	Protokol je dosežen tudi manjših dopolnitev na področju DDV in trošarin, </font><br/>
<br/>
<b><font size="4">3. TRAK: (ES) – 11.10</font></b><br/>
<br/>
<font size="4">	(nadaljevanje) člen 8. Za politične potrebe je dodana določba, da je za pobiranje DDV in trošarin, kot tudi za siceršnje izvajanje carinske zakonodaje EU, odgovorno Združeno kraljestvo in da zbrani prihodki niso prihodki Evropske unije.</font><br/>
<font size="4">	Z Združenim kraljestvom je bilo dogovorjeno tudi novo besedilo politične deklaracije. Glede na to, da Združeno kraljestvo v prihodnje z Evropsko unijo želi oblikovati prostotrgovinski sporazum, politična deklaracija ne vsebuje več določil za delovanje v okviru enotnega carinskega območja. V deklaraciji ostajajo tudi določila za ohranitev enakih konkurenčnih pogojev za vse. To področje bo urejeno na obseg in globino prihodnjih odnosov. Vključene so posebne okoliščine, geografska bližina, ekonomska soodvisnost. </font><br/>
<font size="4">	Predvideno je tudi  upoštevanje ravni standarda Evropske unije ob koncu predhodnega obdobja – neregresija. </font><br/>
<font size="4">	Sodelovanje na področju obrambe ostaja v večjem delu nespremenjeno. Z manjšim preoblikovanjem se za Združeno kraljestvo odpira dodatna možnost izbiranja ali želi sodelovati v projektih Evropske obrambne agencije, Evropskega razvojnega sklada in stalnega strukturnega sodelovanja. </font><br/>
<font size="4">	Pri notranji varnosti je vloga sodišča za pravice Evropske unije zakrita, dejansko pa brez vsebinske spremembe. </font><br/>
<font size="4">	Kar se tiče stališč Slovenije do obeh sklepov, Slovenija podpira besedilo tako predloga sklepa o sklenitvi sporazuma kot sklepa o podpisu. Sporazum kot že v primeru prvega besedila, predstavlja uravnotežen akt, ki bo omogočil urejen in nadzorovan izstop Združenega kraljestva. Zagotavlja tudi rešitev za preprečitev nastanka trde meje na Irskem, zagotavlja pogoje za zaščito gospodarstva Irskega otoka in celovitost enotnega trga Evropske unije. </font><br/>
<font size="4">	Glede ostalih, že novembra lani dogovorjenih določil, ohranimo svoja že izražena stališča. Pri tem gre še posebej izpostaviti dejstvo, da bodo z doseženim dogovorom obveljala določila, ki zagotavljajo pravice državljanov na obeh straneh. </font><br/>
<font size="4">	Podpiramo tudi novo oblikovano politično deklaracijo. Ta pritrjuje prizadevanjem za ohranitev tvornega in vseobsegajočega sodelovanja z Združenim kraljestvom tudi po izstopu še posebej glede gospodarskega sodelovanja in trgovine.</font><br/>
<font size="4">	Mogoče še v stanju v Združenem kraljestvu. Kot veste se načrt predsedniku britanske vlade gospodu Johnsonu? v sobotni pritrditvi novega izstopnega sporazuma ni izšel. Britanski parlament je namesto potrditve novega dogovora izglasoval amandma, da mora vlada pred odobritvijo sporazuma predložiti vso potrebno zakonodajo za izvedbo izstopa iz Evropske unije. Tako je britanska vlada v soboto zvečer v Bruselj posredovala novo prošnjo za trimesečni odlok izstopa, pri čemer se sklicuje na zakon, ki ga je britanski parlament nedavno sprejel in ki nalaga vladi, da v primeru, da dogovor ni sklenjen, zaprosi za preložitev izstopa. Nekoliko nenavadno je, da je premier Johnson istočasno predsedniku Evropskega sveta poslal pismo, v katerem obžaluje dejstvo, da parlament dogovora ni potrdil. Dodaja svoje osebno mnenje, da se s podaljševanjem ne strinja in da bi nadaljnje podaljšanje škodilo interesom Združenega kraljestva in Evropski uniji ter medsebojnim odnosom. Britanska opozicija Johnsonu pri tem že očita, da je to njegovo dejanje v nasprotju z zakonom. </font><br/>
<font size="4">	Eno ključnih vprašanj ostaja tudi ali bo v primeru glasovanja v britanskem parlamentu oblikovan dogovor dobil zadostno večino. To je vsaj 320 glasov poslancev. To bo še posebej težko, ker dogovoru nasprotuje Stranka severnoirskih unionistov. </font><br/>
<font size="4">	Sama potrditev sporazuma z novim glasovanjem, ki ga britanska vlada že napoveduje v tem tednu, se lahko precej podaljša. Če britanska vlada želi, da bi parlament o njem ponovno glasoval, možnost glasovanja o samem sporazumu, s tako imenovano »mini for volt«(?), se je že zgodilo v soboto. Ga mora ponovno predložiti v obliki zakona. Ta pa je lahko deležen različnih amandmajev poslancev, vključno z možnostjo novega referenduma. Prihodnji dnevi do konca meseca bodo pokazali ali bo izstop do 31. oktobra res mogoč. </font><br/>
<font size="4">	Na strani Evropske unije odziva na prošnjo britanske vlade po podaljšanju še ni. Prav tako še ni potekala nobena koordinacija glede možnosti odziva. Dejansko bi bilo za Evropsko unijo primerno, da počaka na odziv britanskega parlamenta, da se razjasni o dogovorjenem sporazumu. Verjetno bo o tem vprašanju predsednik Evropskega sveta opravil posvetovanje z voditelji EU - sedemnajsterica. </font><br/>
<br/>
<b><font size="4">4. TRAK: (ES) – 11.15</font></b><br/>
<br/>
<font size="4">	(nadaljevanje) Načelno stališče ostaja, da bi EU podaljšanje odobrila, če bi zato obstajali dobri razlogi. Takšno je bilo do sedaj načelno stališče Slovenije in bo z odobritvijo tega odbora tudi v prihodnje.</font><br/>
<font size="4">	Spoštovani gospod predsednik, spoštovani gospe poslanke in poslanci, hvala lepa za vašo pozornost.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, gospod Božič.</font><br/>
<font size="4">	Preden dam besedo kolegicam in kolegom za razpravo, vas obveščam, da sem prejel eno pooblastilo; in sicer poslanec gospod Franc Rosec nadomešča poslanca gospoda Francija Kepo s Poslanske skupine SDS. </font><br/>
<font size="4">	Sedaj pa odpiram razpravo. Kot prvi se je k besedi prijavil gospod Franc Trček.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">DR. FRANC TRČEK (PS Levica): </font></b><font size="4">Hvala za besedo. Lep pozdrav vsem skupaj.</font><br/>
<font size="4">	Predsedujoči, tisto kar ste v začetku navajali ne drži popolnoma, ima še neki drugi del. Če mi do 12.00 ure ne sprejmemo ali ne zavrnemo teh sklepov, po zakonodaji, po podlagi o sodelovanju med Vlado - ki odgovarja parlamentu, kar navsezadnje piše tudi v Ustavi - in Državnim zborom morajo predstavniki Vlade priti poročati na ta odbor kako je s temi stališči šlo v Bruslju in ali so jih kaj spreminjali. To se kakor vem v zadnjih petnajstih letih ni zgodilo tudi takrat edinkrat kot smo spremenili stališče predhodne vlade.</font><br/>
<font size="4">	Da ne bom predolg. BREXIT je že v samem startu bil notranjepolitično vprašanje otoka, od katerega nas že vse boli glava in bi koga po zadnji plati, če ne že kaj več. To kar se je zgodilo čez vikend na otoku je bil dokaj pričakovan dogodek. Če kdo spremlja, zdaj če kdo reče, da so spremenili potrebno zakonodajo, če to resno gledaš celotne zakonodaje, kolikor so meni povedali, enih 700 pravnih uzanc. Na ta način lahko vlečejo BREXIT dokler ne bomo mi vsi v pokoju ali pa nas ne bo več. </font><br/>
<font size="4">	Zaskrbljujoče je neko drugo dejstvo okoli irskega oziroma severno irskega vprašanja, ker redno berem te časopise. Mislim, da je bil en unionist iz tistih bojev, ki je za politiko dobesedno rekel tako: »Če bi bil mlad bi se spraševal komu naj bi se pridružil.« Resno se bojim, da se bo severnoirsko vprašanje, nam, ki smo dovolj stvari in poznamo kakšen »singel« od U2 in tudi onkraj, vemo kaj nas lahko čaka. Sam sem tudi malo skeptičen do tega kako se bo ta carinski predlog v praksi izvajal. Če bi provociral, bi lahko vprašal koga in koliko ljudi z naše carine bomo poslali v Severno Irsko. </font><br/>
<font size="4">	Opozoril pa bi – vem da se mudi – tudi na to, da mi te neke forme kot jih imamo v delu očitno nimamo časa misliti. O dokumentu 54966/4 2019/3 na sedmi strani Ocena vpliva in posledice predloga zadev EU, posledice na proračun ne, vpliv na gospodarstvo ne, vpliv na javno upravo ne, tudi vpliv na okolje ne. Vse to kar se bo dogajalo, če se bo dogajalo bo imelo vse te vplive. Ne krivim ljudi z Mladike, ki so ostali brez vikenda, ampak z nekim gospodom, ki ga zelo cenim iz slovenske diplomacije, ki je sedaj že v pokoju, mi je razložil, da so Nizozemci imeli od ranga srednjih firm gor izračunano že ko se je BREXIT začel »zakuhavati«, kaj bo to pomenilo za njihovo gospodarstvo. </font><br/>
<font size="4">	Verjetno kaj več bi se dalo na kakšni zaprti seji povedati. Dalo bi se razmišljati tudi o taktikah, če ves čas neki Britanci igrajo ping pong z EU, če bo pa z naše strani to hitenje, da moramo danes do 12.00 ure skuhati juho, ampak s tem se naj ukvarjajo ljudje, ki so neprimerljivo bolje plačani od nas. Hvala.	</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa.</font><br/>
<font size="4">	Besedo dajem gospodu Zmagu Jelinčiču Plemenitemu.</font><br/>
<font size="4">	Izvolite.</font><br/>
<br/>
<b><font size="4">5. TRAK: (ES) – 11.20</font></b><br/>
<br/>
<font size="4">	</font><b><font size="4">ZMAGO JELINČIČ PLEMENITI (PS SNS):</font></b><font size="4"> Hvala lepa.</font><br/>
<font size="4">	Sprašujem se zakaj tako na vrat na nos moramo vse to sprejemati, ker se v bistvu sploh ne ve kaj sploh bo. Počakajmo, da bomo videli kaj bodo oni naredili. Angleži bodo vlekli še nekaj časa in takrat bomo mi zopet dobili na mizo ene dokumente, ki jih moramo sprejeti na vrat na nos, ki bodo verjetno še malo drugačni od teh.</font><br/>
<font size="4">	Tako da ne vem, zakaj ta seja danes, zakaj hitenje. To je vse nepotrebno. </font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa.</font><br/>
<font size="4">	Besedo dajem gospodu Božiču mogoče za komentar. Izvolite. </font><br/>
<br/>
<font size="4">	</font><b><font size="4">MAG. DOBRAN BOŽIČ:</font></b><font size="4"> Najlepša hvala. Bom poskušal biti kratek tudi jaz.</font><br/>
<font size="4">	Študija glede posledic o različnih scenarijih BREXITA na notranji trg in trgovine odnose je bila narejena. Torej pripravil jo je MGRT v sodelovanju z Ekonomsko fakulteto  in mislim, da je bil to namen predstaviti temu odboru. Predlagam, da se enkrat predstavi ta študija koliko je vpliva in kakšen je ta vpliv. Vsekakor je bilo za nas vedno v Evropski uniji in v vseh državah članicah in tudi v Združenem kraljestvu, da najboljši scenarij med slabimi scenariji je urejen izstop, kjer bi bil tudi ta vpliv v prehodnem obdobju minimalen oziroma najmanjši kar je možno. Predlagam, da se mogoče skozi ta segment tudi povabi MGRT, da to študijo predstavi temu odboru, kar se tiče ekonomskih posledic. </font><br/>
<font size="4">	Kar pa se tiče drugega dela, torej res in Evropska komisija je čez vikend ugotovila oziroma potrdila, da je z naše strani potrebno potrditi dogovor, biti pripravljen na ta dogovor. Če uporabim besedo, da države članice in Evropska unija na naši strani opravimo domačo nalogo in smo pripravljeni na vse mogoče scenarije. Vsekakor pa se strinjam s spoštovanim gospodom poslancem, da lahko pričakujemo še kakšne nove seje glede novega scenarije kot je. Vidite pa, da je to edina stvar, ki je vpeta. Edino kar je so nenehne spremembe stalnica in nenehne drugačne in takšne odločitve. Mislim, da moramo biti z naše strani kohezivni, torej v članicah opraviti svojo domačo nalogo in tako kot je rekel gospod Brenir(?) mi na naši strani imamo načeloma zadeve urejene in gremo samo mirno v dokončanje teh pogajanj.</font><br/>
<font size="4">	Mogoče bi prosil še moja kolega, ki se res ukvarjata s tem – generalno direktorico in gospoda Mirana, če lahko še kaj dodata, če je potrebno še kaj dodati. Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Izvolite. </font><br/>
<br/>
<font size="4">	</font><b><font size="4">GOSPA _____:</font></b><font size="4"> Hvala lepa za besedo.</font><br/>
<font size="4">	Hvala, državni sekretar. Glede postopka bi samo pojasnila zakaj hitenje. Osnova za dogovor je bil bilateralni dogovor med predstavniki Irske in Združenega kraljestva. To je bilo v sredo preko dneva. Potem so v četrtek začeli s postopki potrditve na Evropskem svetu in tako so se nadaljevali še ostali postopki. Včeraj, v nedeljo, se je sestal Odbor stalnih predstavnikov, ki se je odločil, da bo razpisan pisni postopek, ki se zaključi danes do 12.00 ure. Zakaj danes do 12.00 ure? Ker mora še Evropski parlament potrditi. Ta teden zaseda Evropski parlament in bo v tem času to potrdil.</font><br/>
<font size="4">	Če ne bi toliko hiteli s postopkom, čez vikend so se delali prevodi, čez vikend so se pripravljali vsi drugi postopki, sicer na evropski strani ne bi bilo možno izpeljati postopkov do konca meseca. Zato se dela vzporedno na več scenarijih, ampak to je neobhodno pomembno, če želimo, da v primeru potrditve v Veliki Britaniji oziroma Združenemu kraljestvu potem na evropski strani dokončamo postopek. Težko bi, če bi izpustili sejo Evropskega parlamenta, zagotovili, da bi se 31. še enkrat sestali nacionalni in še Evropski parlament. To je glavni razlog za takšno hitenje in nobenemu ni to zelo prijetno. </font><br/>
<font size="4">	Mogoče še kaj vsebinskega, gospod Miran Kresal. Ne zaenkrat glede postopka. Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa še za ta dodatna pojasnila in pa tudi gospod Božič, za vaš predlog.</font><br/>
<font size="4">	Ker interesa za razpravo ni več, jo končujem.</font><br/>
<font size="4">	Na glasovanje dajem oba predloga stališč k tej točki dnevnega reda, ki se glasita: »Republika Slovenija podpira besedilo predloga sklepa Sveta o sklenitvi sporazuma o izstopu Združenega kraljestva Velika Britanija in Severna Irska iz Evropske unije in Evropske skupnosti za atomsko energijo kot ga je 18. 10. 2019 predlagala Evropska komisija. </font><br/>
<font size="4">	Republika Slovenija podpira besedilo sklepa Sveta o spremembi sklepa EU 2019/274 o podpisu v imenu Evropske unije in Evropske skupnosti za atomsko energijo, sporazuma o izstopu </font><br/>
<br/>
<b><font size="4">6. TRAK: (ES) – 11.25</font></b><br/>
<font size="4">	</font><br/>
<font size="4">	(nadaljevanje) Združenega kraljestva Velika Britanija in Severna Irska iz Evropske unije in Evropske skupnosti za atomsko energijo kot ga je 18. 10. 2019 predlagala Evropska komisija.« Glasujemo.</font><br/>
<font size="4">	Kdo je za? (9 članov.) Kdo je proti? (Nihče.)</font><br/>
<font size="4">	Ugotavljam, da je stališče sprejeto.</font><br/>
<font size="4">	Hvala lepa vsem. S tem končujem 1. točko dnevnega reda in 10. nujno sejo Odbora za zadeve Evropske unije. </font><br/>
<br/>
<b><font size="4">Seja se je končala 21. oktobra 2019 ob 11.26.</font></b>
</root>