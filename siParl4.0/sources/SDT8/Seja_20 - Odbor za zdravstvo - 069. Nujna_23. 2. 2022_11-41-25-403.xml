<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZDRAVSTVO</font></b><br/>
<b><font size="4">69. nujna seja</font></b><br/>
<br/>
<b><font size="4">(23. februar 2022)</font></b><br/>
</p></div><br/>
<b><font size="4">Sejo je vodila Anja Bah Žibert, predsednica Odbora za zdravstvo.</font></b><br/>
<b><font size="4">Seja se je začela ob 9.02.</font></b><div align="center"></div><b><font size="4">	PREDSEDNICA ANJA BAH ŽIBRT:</font></b><font size="4"> Spoštovane kolegice poslanke in kolegi poslanci, vsi vabljeni in prisotni lepo pozdravljeni na današnji 69. nujni seji Odbora. </font><br/>
<font size="4">	Obveščam vas, da so zadržani in se seje ne morejo udeležiti naslednji člani Odbora: mag. Karmen Furman, ki jo danes nadomešča Bojan Podkrajšek, potem Nado Brinovšek nadomešča Lidija Ivanuša, lepo pozdravljena, Vojka Starovića nadomešča mag. Andrej Rajh, lepo pozdravljen, mag. Bojano Muršič nadomešča Željko Cigler, lepo pozdravljen, in gospod Simonovič ne more biti danes z nami, ker je službeno odsoten. </font><br/>
<font size="4">	Prehajamo na določitev dnevnega reda seje Odbora. In sicer predlog dnevnega je Predlog zakona o spremembi Zakona o zdravstvenem varstvu in zdravstvenem zavarovanju, skrajšani postopek. Imamo tudi nekaj amandmajev. Ker do začetka seje ni bilo predlogov v zvezi z dnevnim redom, je določen takšen dnevni red kot je bil predlagan s sklicem seje.</font><br/>
<br/>
<font size="4">	Prehajamo torej na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBI ZAKONA O ZDRAVSTVENEM VARSTVU IN ZDRAVSTVENEM ZAVAROVANJU,</font></b><font size="4"> ki ga je Državnemu zboru v obravnavo predložila skupina poslank in poslancev s prvopodpisanim mag. Dejanom Židanom in je objavljen na spletni strani Državnega zbora. Imamo tudi kar nekaj gradiv: mnenje Zakonodajno-pravne službe, mnenje Vlade in pa mnenje Državnega sveta, in sicer Komisija za socialno varstvo, delo, zdravstvo in invalide. </font><br/>
<font size="4">	Pričenjam drugo obravnavo predloga zakona, o kateri bomo opravili razpravo in glasovanje o amandmajih in členih predloga zakona. Odboru predlagam, da se razprava o vseh članih in amandmajih združi, po opravljeni razpravi bi opravili glasovanje o amandmajih, nato pa o vseh členih skupaj. </font><br/>
<font size="4">	Ali kdo temu nasprotuje? Ne vidim. Potem bi tako tudi nadaljevali z delom. </font><br/>
<font size="4">	Besedo dajem predlagatelju predloga zakona mag. Dejanu Židanu. Izvolite, beseda je vaša. </font><br/>
<br/>
<font size="4">	</font><b><font size="4">MAG. DEJAN ŽIDAN (PS SD):</font></b><font size="4"> Hvala, gospa predsednica. Spoštovane poslanke, spoštovani poslanci, gospod državni sekretar, gostje, lepo pozdravljeni. </font><br/>
<font size="4">	Na začetku, gospa predsednica, dovolite, da se vam zahvalim, da ste na našo prošnjo hitro sklicali sejo, kar teoretično omogoča, da pride, če bo takšna volja tega Odbora ta zakon tudi na redno sejo, ki bo v marcu. </font><br/>
<br/>
<b><font size="4">2. TRAK: (ES) – 9.05</font></b><br/>
<br/>
<font size="4">	(nadaljevanje) Na začetku, spoštovane in spoštovani, želim prebrati zapis Varuha človekovih pravic, ki  ga je objavil marca 2017. Takole je napisal: »Na problematiko, govorimo seveda o zajamčeni plači znotraj nadomestila zaradi bolniške, smo Zavod za zdravstveno zavarovanje Slovenije opozorili z dne 12. 1. 2015. Zavzeli smo stališče, da gre v primeru, ko se za osnovo obračuna nadomestila plač uporabni znesek zajamčene plače za kršitev pravice do socialne varnosti. Če ni podatka za osnovo,  bi se kot osnova morala uporabiti plača določena v pogodbi o zaposlitvi, kot to določa sedmi odstavek 137. člena Zakona o delovnih razmerjih. Če pa tudi te ni mogoče ugotoviti, pa kvečjemu minimalna plača. Zavod nas je obvestil, da so Ministrstvu za zdravje predlagali, da bi v primeru, ko ni na voljo podatkov dejanske plače zaposlenega, kot osnovo za izračun uporabljali minimalno plačo in hkrati nas je obvestil, da je Ministrstvo za zdravje potrdilo temu mnenju, vendar je hkrati opozorilo na spremembo relevantne zakonodaje, ki je danes pred nami.«</font><br/>
<font size="4">	Mogoče za tiste, ki ne poznajo podrobnosti. Dosedaj se je kot najnižja vrednost za izračun nadomestila uporablja zajamčena plača, ki pa v Sloveniji več ne obstaja. Edini preostanek zajamčene plače je v Zakonu o zdravstvenem varstvu in zdravstvenem zavarovanju v 31. členu. In kje je težava? Težava je v tem, da je ta znesek zajamčene plače bil nazadnje določen v vrednosti 237,7 evra leta 2016. Takrat je mimogrede bila minimalna plača 521 evrov. Od takrat naprej se minimalna plača vsako leto nekoliko zviševala, tako da je danes v tem trenutku višja za več kot 106 %, torej je 174, zajamčena plača kot delikt preteklosti pa je obtičala in je v bistvu brez zvišanja in je danes povsem enaka številka, ker je obtičala v tem zakonu kot takrat in zato je tudi verjetno Varuh opozoril, da gre že v tem trenutku za socialno težavo.</font><br/>
<font size="4">	Seveda število ljudi, katerim je izplačana zajamčena plača kot nadomestilo, torej kot bolniška, je majhno. Posamezna leta se gibljejo, mislim, da predlansko leto, lanskega podatka nimam, nekaj čez 100. Nekatera leta pridejo do 150, več pa ne. Torej, številka je zelo majhna. Vendar vsaka številka je konkretni človek, ki je odsoten zaradi bolniške odsotnosti. </font><br/>
<font size="4">	Zato smo iskali rešitev in v predlogu predlagamo, da se postolat zajamčene plače kot najnižjega možnega plačila za bolniško odsotnost uporabi 60 % minimalne plače. Kaj to v praksi pomeni? Da se v praksi številka 237 spremeni v številko 644, če govorimo o bruto znesku. Če govorimo o netu je še vedno majhno izplačilo, ker se kljub temu izplačujejo vsi prispevki okoli 450 evrov. </font><br/>
<font size="4">	Ko smo predlagatelji imeli možnost, da Komisiji Državnega sveta predstavimo predlog zakona, smo dobili zelo relevantno mnenje javne zdravstvene blagajne, da je potrebno zelo jasno določiti, da je določilo napisano takole, da ne bo pospeševalo apsentizma?, ki je v Sloveniji velik problem. Moram povedati, da smo predlagatelji predloge tako zavarovalnice, kakor tudi članic in članov Komisije Državnega sveta v celoti upoštevali in na podlagi tega pripravili amandmaje, ki smo jih tudi uskladili z Zakonodajno-pravno službo in so vloženi. </font><br/>
<font size="4">	Včeraj sem bil informiran in tudi vidim iz sistema, da je podobne amandmaje vložila tudi koalicija. Za stališča mene kot prvopodpisanega moram povedati, da bi bilo najboljše, da se kar združi, kar je tehnično nemogoče, so pa vsebinsko povsem enaki, kakšna razlika je samo v kakšni besedi. Katerakoli oblika amandmajev bo sprejeta, vsebina bo povsem enaka, učinek bo povsem enak in kot predlagatelj nimam težav niti z našimi amandmaji, ne z amandmaji, ki so bili vloženi s strani koalicije.</font><br/>
<font size="4">	Hvala za pozornost. </font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa tudi vam kot predlagatelju.</font><br/>
<font size="4">	Izvolite, državni sekretar mag. Franc Vindišar beseda je vaša.</font><br/>
<br/>
<font size="4">	</font><b><font size="4">MAG. FRANC VINDIŠAR:</font></b><font size="4"> Hvala lepa za besedo, gospa predsednica. Spoštovane poslanke in poslanci! </font><br/>
<br/>
<b><font size="4">3. TRAK: (ES) – 9.10</font></b><br/>
<br/>
<font size="4">	(nadaljevanje) Vlada v zvezi s predlogom novele Zakona o zdravstvenem varstvu in zdravstvenem zavarovanju ugotavlja, da se je inštitut zajamčene plače v zakonodaji ohranil le v tem zakonu, zato predlagana uporaba instituta minimalne plače ne nasprotuje. </font><br/>
<font size="4">	Vlada meni, da je izjemnega pomena v predlogu zakona ohraniti določbo, ki omogoča nižje izplačilo nadomestila kot 60 % minimalne plače za samostojne zavezance, ki plačujejo prispevek od osnove, ki je nižja od 60 % minimalne plače. Ker bo predlog novele zakona omogočil dodatne finančne obremenitve za zdravstveno blagajno ter spremembe izvajanja obračunov nadomestil v praksi, so bili vloženi predlogi amandmajev k tem predlogu, ki so danes pred vami.</font><br/>
<font size="4">	Z amandmajem k 1. členu je predlagano preoblikovanje besedila člena na način, da bo ta jasnejši za izvajanje v praksi. Z amandmajem k preostalim členom pa se predlaga določitev prehodnega obdobja. V amandmaju je predlagano, da se za novelo zakona zakon začne uporabljati pri obračunu nadomestil od prvega dne v mesecu, ki sledi mesecu, v katerem je ta zakon uveljavljen. Z navedenim amandmajem se bo deležnikom, torej predvsem Zavodu za zdravstveno zavarovanje Slovenije in delodajalcem, omogočila prilagoditev obračunov v skladu z novelo zakona. Tako kot je povedal predlagatelj so amandmaji vloženi z obeh strani in so praktično po sami vsebini popolnoma identični. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa tudi vam. </font><br/>
<font size="4">	Sedaj pa dajem besedo predstavniku Državnega sveta. Z nami je mag. Peter Požun. Izvolite, beseda je vaša.</font><br/>
<br/>
<font size="4">	</font><b><font size="4">MAG. PETER POŽUN:</font></b><font size="4"> Hvala za besedo. Dober dan tudi z moje strani.</font><br/>
<font size="4">	Torej, kot je bilo že danes omenjeno, smo v pristojni komisiji predlog zakona obravnavali na svoji 78. seji in mu izrekli podporo, kajti po naši oceni se bo z njegovo uveljavitvijo uresničilo to, na kar smo v preteklosti že nekajkrat opozorili tako v Državnem svetu , kot tudi predstavniki delojemalcev, in sicer da bo termin zajamčene plače nadomestilo s terminom minimalne plače.</font><br/>
<font size="4">	Komisija je bila seznanjena tudi s podatkom Zavoda za zdravstveno zavarovanje Slovenije, da trenutno na podlagi te določbe nadomestilo zaradi bolniške odsotnosti prejema okoli 115 do 130 ljudi. Sprememba osnove za izplačilo nadomestila zaradi bolniške odsotnosti pa naj bi bila po oceni Zavoda sicer aktualna za okoli 2300 zavarovancev. </font><br/>
<font size="4">	Komisija se je kljub zavedanju tehničnih omejitev, s katerimi se soočajo deležniki v sistemu, ki bodo morali to implementirati, torej delodajalci, računovodske hiše in tudi sam zavod in sistem SPOT, zavzela za čimprejšnjo implementacijo predloženih zakonskih določb, saj bo to po naši oceni pripomoglo k izboljšanju socialnega položaja enega od najbolj ranljivih segmentov zavarovancev.</font><br/>
<font size="4">	Glede dodatnih obveznosti zdravstvene blagajne, ki bi jih prinesle predložene zakonske spremembe, po oceni zavoda okoli pol milijona evrov, pa je Komisija ocenila, da se slednje v primerjavi z nekaterimi drugimi nedavnimi posegi v sistem, ki bodo finančno bolj obremenjujoči, ne predstavlja bistvene ovire. Kljub temu, kot vedno, opozarjamo na nujnost skrbi za vzdržnost zdravstvene blagajne in pozivamo, da se ob vsakokratnih posegih v sistem zagotovi ustrezen dodatni vir financiranja, po možnosti neodvisen od prispevkov, torej da razliko pokrije proračun države.</font><br/>
<font size="4">	Seznanjeni smo bili tudi z predlogi amandmajev, ki jih je pripravil Zavod za zdravstveno zavarovanje, to kar je danes predlagatelj že tudi omenil in smo te predloge amandmajev podprli in seveda kvalificirane predlagatelje pozvali, da jih danes na Odboru tudi potrdijo. </font><br/>
<font size="4">Kot rečeno smo predlog spremembe zakona v celoti podprli. </font><br/>
<font size="4">Hvala.</font><br/>
<br/>
<b><font size="4">PREDSEDNICA ANJA BAH ŽIBERT:</font></b><font size="4"> Hvala lepa tudi vam. </font><br/>
<font size="4">Spoštovani, obveščam vas, da je namesto našega člana Roberta Pavšiča z nami danes Nik Prebil, ki ga lepo pozdravljam. </font><br/>
<font size="4">Sedaj pa nadaljujemo s predstavnico Zakonodajno-pravne službe. Z nami je Valentina Marolt. Izvolite, beseda je vaša.</font><br/>
<br/>
<b><font size="4">VALENTINA MAROLT:</font></b><font size="4"> Hvala za besedo.</font><br/>
<font size="4">Zakonodajno-pravna služba je predlog zakona proučila z vidika svojih pristojnosti in k 1. členu dala dve pripombi z namenom, da se zakon notranje uskladi. </font><br/>
<font size="4">Vloženi amandmaji štirih poslanskih skupin opozicije to upoštevajo.</font><br/>
<font size="4">Hvala.</font><br/>
<br/>
<b><font size="4">4. TRAK: (ES) – 9.15</font></b><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa. </font><br/>
<font size="4">	Sedaj pa bi začeli z razpravo. Vendar pa ni bilo prijave za razpravo.</font><br/>
<font size="4">	Odpiram sedaj 1. člen. Tako da, če ni želje po razpravi, bomo…</font><br/>
<font size="4">	Razprava? Izvolite, kolega Trček.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Hvala lepa za besedo.</font><br/>
<font size="4">	Saj je kolega Židan v bistvu opredelil bistvo in upam, da se bomo strinjali in da se ta nekako relikt, ki pač zadene letno 100, 200 ljudi, odpravi v njihovo dobro. </font><br/>
<font size="4">	Rad bi pa malo širše povedal. Mi imamo Ministrstvo za zdravje, imamo že v tretji Vladi istega ministra, ki naj bi se ukvarjal z gospodarskim razvojem. Tu je ta relikt mišljenja. Mi potrebujemo zdravo delovno okolje. S tem se mi sploh ne ukvarjamo. Poklicne bolezni, medicina dela itd., to so neke zadeve, s katerimi se bomo morali resno ukvarjati v naslednjih letih. Tudi o tem, ker je neka ideološka mantra, da bi morali delati vedno dlje v lastno starost.</font><br/>
<font size="4">	Kar pa se tiče teh zajamčenih, osnovnih, minimalnih in podobnih plač. Živim v Mariboru, pa se nekako ne spomnim, da bi se Avstrijci vedno znova pisarili in kregali, da jim bo gospodarstvo crknilo zaradi minimalne plače in da je to konec sveta. Kot sem že večkrat rekel, mi se moramo prijeti za ušesa in to družbo spraviti v stanje, ko ne bomo delali zadeve, kjer tistemu, ki dela, ne bomo mogli zagotoviti zdravega delovnega okolja in vsaj 20 % višjo plačo kot so izračunani minimalni standardi, ki se tudi nekoliko narobe računajo v Sloveniji. Ampak to so teme za neko drugo razpravo.</font><br/>
<font size="4">	Upam, da ta dobronamerni predlog bo sprejet. Sedaj, če bi ta koalicija bila toliko zrela niti ne bi vlagala nekih svojih amandmajev, ampak to ste pač vi. Tako pač je. Seveda bomo Socialni demokrati, tako kot je rekel, gospod Židan oddelali svoje do konca in podprli tudi kvalitetne amandmaje.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa. </font><br/>
<font size="4">	Zgolj v pojasnilo. Amandmaji so praktično sočasno nastajali, tako da tukaj pač težko komentiramo ali pa govorimo, da so eni zanalašč vlagali svoje amandmaje. Oboji se nanašajo na mnenje Zakonodajno-pravne službe. </font><br/>
<font size="4">	Ne vidim več želje za razpravo, zato bi šli na glasovanje. </font><br/>
<font size="4">	Glede na to, da je pač bolj določniški dajem na  glasovanje 1. člen koalicijskih strank. V primeru, če bo ta amandma k 1. členu sprejet, postane amandma stranke SD, LMŠ, SAB, Nepovezani poslanci brezpredmeten. </font><br/>
<font size="4">	Izvolite, obrazložitev glasu kolega Židan.</font><br/>
<br/>
<font size="4">	</font><b><font size="4">MAG. DEJAN ŽIDAN (PS SD):</font></b><font size="4"> Spoštovana, potrjujem, da so bili amandmaji skoraj istočasno vloženi. Tudi mi smo vložili šele včeraj popoldan. V resnici so identični, tako da zame to ni stvar prestiža, tako da bom vse kar bo na glasovanju podprl.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Ne vidim več želje po razpravi, zato glasujemo o amandmaju k 1. členu. </font><br/>
<font size="4">Amandma k 1. členu dajem na glasovanje. </font><br/>
<font size="4">Začenjam glasovanje. Glasovanje poteka. Zaključujem glasovanje.</font><br/>
<font size="4">Kdo je za? (16 članov.) Je kdo proti? (Nihče.)</font><br/>
<font size="4">Ugotavljam, da je amandma k 1. členu sprejet.</font><br/>
<br/>
<font size="4">Na glasovanje dajem amandma k naslovu poglavja Končna določba koalicijskih strank. Ima kdo željo po obrazložitvi glasu? (Ne.)</font><br/>
<font size="4">Začenjam glasovanje. Glasovanje poteka. Zaključujem glasovanje.</font><br/>
<font size="4">Kdo je za? (15 članov.) Je kdo proti? (Nihče.)</font><br/>
<font size="4">Ugotavljam, da je amandma sprejet.</font><br/>
<br/>
<font size="4">In še glasovanje o zadnjem amandmaju za novi 1.a člen z naslovom Prehodne in končne določbe. </font><br/>
<font size="4">Začenjam glasovanje. Glasovanje poteka. Zaključujem glasovanje.</font><br/>
<br/>
<b><font size="4">5. TRAK: (ES) – 9.20</font></b><br/>
<br/>
<font size="4">	(nadaljevanje) Kdo je za? (15 članov) Je kdo proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Sedaj pa prehajamo na glasovanje o vseh členih skupaj. </font><br/>
<font size="4">	Želi kdo obrazložiti svoj glas? (Ne.)</font><br/>
<font size="4">	Dajem na glasovanje o vseh členih skupaj.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (16 članov.) Je kdo proti? (Nihče.)</font><br/>
<font size="4">	Ugotavljam, da so členi sprejeti.</font><br/>
<br/>
<font size="4">	S tem zaključujem drugo obravnavo predloga zakona na matičnem delovnem telesu. Sprejeti amandmaji bodo vključeni v dopolnjen predlog zakona, ki bo sestavni del poročila. Poročilo bi Državnemu zboru predstavila sama, če ste zato. </font><br/>
<font size="4">	Imamo pa še eno glasovanje. In sicer gre za to, da je predlagatelj prosil, da bi glasovali tudi o tem, da se predmetni zakon uvrsti na marčevsko sejo. Zato tudi dajem na glasovanje naslednji sklep, in sicer predlog sklepa je: »Odbor za zdravstvo predlaga Kolegiju Državnega zbora, da Predlog zakona o spremembi Zakona o zdravstvenem varstvu in zdravstvenem zavarovanju, ki je skrajšani postopek, uvrsti na dnevni red seje Državnega zbora, ki je po delovnem programu predvidena za marec 2022.«</font><br/>
<font size="4">	Se pravi tak predlog sklepa dajem na glasovanje.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (15 članov.) Je kdo proti? (Nihče.)</font><br/>
<font size="4">	Ugotavljam, da je predlagani sklep sprejet.</font><br/>
<br/>
<font size="4">	S tem zaključujem točko dnevnega reda in 69. nujno sejo Odbora za zdravstvo in vas lepo pozdravljam do jutri. Nasvidenje.</font><br/>
<br/>
<b><font size="4">Seja je bila končana 23. februarja 2022 ob 9.22.</font></b>
</root>