<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA FINANCE</font></b><br/>
<b><font size="4">56. nujna seja</font></b><br/>
<br/>
<b><font size="4">(24. marec 2021)</font></b><br/>
</p></div><br/>
<b><font size="4">Sejo je vodil Robert Polnar, predsednik Odbora za finance.</font></b><br/>
<b><font size="4">Seja se je začela ob 8.01. </font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK ROBERT POLNAR</font></b><font size="4">: Gospe in gospodje, dobro jutro, lepo pozdravljeni. </font><br/>
<font size="4">Začenjam 56. nujno sejo Odbora za finance. Nisem prejel obvestil, da bi kdo bil zadržan, imam pa dve pooblastili, in sicer poslanec Gregor Perič nadomešča poslanko Moniko Gregorčič iz Poslanske skupine Stranke modernega centra in poslanec Janez Moškrič nadomešča poslanko Suzano Lep Šimenko iz Poslanske skupine Slovenske demokratske stranke. </font><br/>
<font size="4">S sklicem seje ste prejeli dnevni red seje odbora. V poslovniškem roku nisem prejel predlogov v zvezi z dnevnim redom, zato ugotavljam, da je sprejet dnevni red kot vam je bil poslan. </font><br/>
<br/>
<font size="4">Imamo eno točko dnevnega reda, </font><b><font size="4">TO JE ZAHTEVA ZAGOVORNIKA NAČELA ENAKOSTI ZA OCENO USTAVNOSTI 21. IN 22. ČLENA ZAKONA O INTERVENTNIH UKREPIH ZA POMOČ PRI OMEJITVI POSLEDIC DRUGEGA VALA EPIDEMIJE COVID-19.</font></b><font size="4"> Ustavno sodišče je Državnemu zboru 26. februarja letos posredovalo zahtevo za oceno ustavnosti in določilo rok za izjavo Državnega zbora glede te zahteve. Odboru sta bili v zvezi z zahtevo posredovani mnenji Vlade in Zakonodajno-pravne službe, zato so izpolnjeni poslovniški pogoji za obravnavo v skladu z 265. členom Poslovnika Državnega zbora bo odbor kot matično delovno telo podal svoje mnenje. K obravnavi te točke so vabljeni Ministrstvo za finance, Zakonodajno-pravna služba in Ministrstvo za delo, družino, socialne zadeve in enake možnosti. Za uvod dajem besedo predstavnici Zakonodajno-pravne službe, danes je to gospa Andreja Kurent. Prosim. </font><br/>
<br/>
<b><font size="4">ANDREJA KURENT: </font></b><font size="4">Hvala za besedo. Dobro jutro vsem skupaj. V tem primeru gre za zahtevo, ki jo je vložil zagovornik načela enakosti v skladu s svojimi pristojnostmi. Z vsebinskega vidika gre za skoraj identično zadevo kot so jo vložili mislim, da meseca februarja konfederacija sindikatov, tako da je tudi Zakonodajno-pravna služba pripravila skoraj identičen odgovor Državnega zbora kot nasprotnega udeleženca v tem postopku. Hvala lepa. </font><br/>
<br/>
<b><font size="4">	PREDSEDNIK ROBERT POLNAR</font></b><font size="4">: Hvala lepa. Naprej prehajamo na predstavnico Ministrstva za delo, družino, socialne zadeve in enake možnosti, to je državna sekretarka gospa Mateja Ribič, prosim. </font><br/>
<br/>
<font size="4">	</font><b><font size="4">MATEJA RIBIČ: </font></b><font size="4">Hvala za besedo. Dobro jutro vsem skupaj. Spoštovani predsednik Odbora za finance, spoštovane poslanke in poslanci. </font><br/>
<font size="4">	21. in 22. člen Zakona o interventnih ukrepih za pomoč pri omejitvi posledic drugega vala epidemije COVID-19, ki sta predmet zahteve zagovornika načela enakosti za oceno ustavnosti urejata spremembo oziroma dopolnitev Zakona o delovnih razmerjih in Zakona o javnih uslužbencih. Namen predmetnega ukrepa, ki ga je predlagala Vlada Republike Slovenije in je bil vsebinsko v enaki obliki sprejet v okviru 21. in 22. člena tega zakona je v tem, da se delodajalcu po koncu varovanega obdobja starejšega delavca v skladu s 114. členom ZDR-1 olajša postopek same izvedbe redne odpovedi pogodbe o zaposlitvi, če se v obdobju, ko ima delavec že zagotovljeno socialno varnost v obliki starostne pokojnine odloči, da delavca ne potrebuje več. Ob tem je potrebno upoštevati, da v trenutku, ko delavec izpolni pogoje za pridobitev pravice do starostne pokojnine breme zagotavljanja socialne varnosti delavca preide na </font><br/>
<br/>
<b><font size="4">2. TRAK: (MK) – 8.05</font></b><br/>
<br/>
<b><font size="4">	</font></b><font size="4">(nadaljevanje) pokojninski sistem. Predlagani ukrep zmanjšuje administrativno breme za delodajalca na način, da odpravlja potrebo po utemeljevanju razlogov za redno odpoved pogodbe o zaposlitvi, odprava daljših administrativnih postopkov po spodbudila konkurenčnost delodajalcev in njihovo prilagodljivost novim razmeram povezanih tudi z epidemijo COVID-19. Ob tem dodajamo, da ukrep ne posega v pravni položaj zaposlenih starejših delavcev, saj se jim delovnopravni položaj ob izpolnitvi pogojev za pridobitev pravice do starostne pokojnine ne spreminja. Prav tako pa so še vedno deležni celotnega spektra ukrepov, ki so v delovno pravni ureditvi namenjeni posebnemu varstvu starejših delavcev. Večje tveganje za izgubo delavčeve zaposlitve je namreč le navidezno, saj bo delavec prav zaradi večje fleksibilnosti pri odpovedi pogodbe o zaposlitvi bolj zaposljiv pri drugih delodajalcih, tudi če se prvotni delodajalec odloči, da delovno razmerje z njim prekine; v tem primeru pa bo delavec upravičen tudi do odpravnine. Strukturne pomanjkljivosti na trgu dela so se z ukrepi namenjenimi preprečevanju širjenja virusa COVID-19 dodatno zaostrile. Ob tem velja izpostaviti, da močna intervencija države na trgu dela zakriva ogromen vpliv, ki bi ga imele posledice epidemije COVID-19 na izrazitejše povečanje brezposelnih. Ne glede na interventne ukrepe pa se je brezposelnost močno povečala, predvsem med mladimi. Ocenjujemo, da bo stopnja brezposelnosti v bodoče odvisna od trajanja epidemije in gospodarske situacije v Sloveniji in širše. Realnejše stanje na trgu dela je mogoče pričakovati po koncu veljavnosti interventnih ukrepov, pričakovati pa je dodatno povečanje brezposelnosti v letu 2021. Navedeni ukrep, ki ga določa 21. in 22. člen tega zakona pa je v dani situaciji primeren in tudi nujen, da se bo na ta način lahko prispevalo k izboljšanju razmer na trgu dela, manjši brezposelnosti med mladimi ter predvsem pospešilo okrevanje gospodarstva. Menimo, da bodo ravno zaradi navedenega ukrepa odpravljene oziroma zmanjšane anomalije na trgu dela, ki jih je kriza povezana z epidemijo COVID-19 še izdatno povečala, kar se odraža predvsem na povečani brezposelnosti, predvsem mladih ter težje zaposljivosti starejših delavcev. Se pravi to je vsebina tega 21. in 22. člena, katero ustavnost presoja Ustavno sodišče in je zahtevo za presojo ustavnosti podal zagovornik načela enakosti. </font><br/>
<font size="4">	Mnenje glede obsega same procesne legitimacije zagovornika načela enakosti je, da se lahko zagovornik načela enakosti je pristojen zahtevati le oceno ustavnosti z vidika prvega odstavka 14. člena Ustave Republike Slovenije, ki zagotavlja pravico do nediskriminacijskega obravnavanja, ne pa tudi z vidika drugih ustavnih določb. Iz tega razloga Vlada Ustavnemu sodišču predlaga, da zahtevo za oceno ustavnosti z vidika vseh drugih presojenih členov Ustavno sodišče zavrže. </font><br/>
<font size="4">	Mnenje glede posega pravice do nediskriminacijskega obravnavanja z vidika starosti pa je naslednje in sicer, da v skladu z ustaljeno ustavnosodno presojo mora za presojo utemeljenosti očitka o neenakem, diskriminacijskem obravnavanju Ustavno sodišče odgovoriti na štiri vprašanja, in tukaj se nam zdi najbolj pomembno prvo, ki govori - ali se zatrjevano različno obravnavanje nanaša na zagotavljanje oziroma uresničevanje človekove pravice oziroma temeljne svoboščine. Vlada meni, da v obravnavani zadevi ni izpolnjena že prva predpostavka pri presoji neskladja s pravico do nediskriminacijskega obravnavanja. Zatrjevano različno obravnavanje se namreč ne nanaša na zagotavljanje oziroma uresničevanje človekove pravice delavcev do svobode dela iz 49. člena Ustave, kot to zmotno zatrjuje predlagatelj. Izpodbijani določbi Zakona o delovnih razmerjih in Zakona o javnih uslužbencih delavcev neposredno sploh ne naslavljata, temveč se nanašata le na delodajalce, ki jim omogočata, da na bolj enostaven način odpovejo pogodbe o zaposlitvi iz poslovnega razloga. Ker izpodbijana ureditev torej neposredno delavcev ne naslavlja, tudi ni mogoče govoriti o posegu v pravico do svobode dela, ki je z delavcem inherentno povezana. Predlagatelj pa prav tako ne pojasni, katera naj bi bila primerljiva pravna položaja, ki jo izpodbijana zakonska ureditev različno obravnava. </font><br/>
<br/>
<b><font size="4">3. TRAK: (MK) – 8.10</font></b><br/>
<br/>
<b><font size="4">	</font></b><font size="4">(nadaljevanje) Kot je bilo že rečeno, se izpodbijani določbi nanašata le na delodajalce in neposredno ne spreminjata pravnega položaja in pravic delavcev, ki so zaposleni pri njih. Zgolj predvidevanja o tem, kakšne dejanske ekonomske posledice bo imela izpodbijana ureditev in kako bodo ravnali delodajalci, na katere se izpodbijane določbe nanašajo pa po dosedanji ustavnosodni presoji ni zadostovalo za ugotovitev, da so ogrožene pravice delavcev oziroma njihove človekove pravice. Ker izpodbijana ureditev očitno ni v neskladju s prvim odstavkom 14. člena Ustave, Vlada Republike Slovenije Ustavnemu sodišču predlaga, naj ugotovi, da je izpodbijana ureditev skladna z Ustavo Republike Slovenije. Hvala. </font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala gospa državna sekretarka. Prejel sem še dve pooblastili in sicer poslanec Andrej Rajh nadomešča poslanca Marka Bandellija iz Poslanske skupine SAB in poslanka Jerca Korče nadomešča poslanko Andrejo Zabret iz Poslanske skupine LMŠ.</font><br/>
<font size="4">	Zdaj sprašujem gospod Kristino Šteblaj, državno sekretarko z Ministrstva za finance ali želi besedo? Izvolite. </font><br/>
<br/>
<b><font size="4">	MAG. KRISTINA ŠTEBLAJ: </font></b><font size="4">Lepo pozdravljeni. Ne, hvala lepa. S strani Vlade je državna sekretarka z Ministrstva za delo že vse povedala. Hvala lepa. </font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Dobro, hvala lepa. Gospe poslanke, gospodje poslanci. Odboru predlagam, da razpravlja in odloča o naslednjem predlogu mnenje odbora. Odbor se strinja z mnenjem Zakonodajno-pravne službe z dne 19. marca letošnjega leta ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije. Ali želi kdo razpravljati o tem predlogu mnenja? Ne. Zato zaključujem razpravo in prehajamo na glasovanje o predlogu mnenja, ki sem ga ravnokar prebral. Začenjam glasovanje. </font><br/>
<font size="4">	Kdo je za? (8 članov.) Kdo je proti? (2 člana.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Na ta način zaključujem 1. točko dnevnega reda in 56. nujno sejo Odbora za finance. </font><br/>
<br/>
<b><font size="4">Seja je bila končana 24. marca 2021 ob 8.12.</font></b>
</root>