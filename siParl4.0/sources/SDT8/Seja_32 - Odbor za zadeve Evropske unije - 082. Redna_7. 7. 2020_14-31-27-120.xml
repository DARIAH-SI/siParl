<root>
<h5 class="label"><span>Vsebina zapisa seje (v pregledu)</span></h5>
<p></p><div align="center"><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">82. redna seja</font></b><br/>
<br/>
<b><font size="4">(7. julij 2020)</font></b><br/>
<br/>
</div><br/>
<b><font size="4">Sejo je vodil mag. Marko Pogačnik, predsednik Odbora za zadeve Evropske unije.</font></b><br/>
<b><font size="4">Seja se je začela ob 9.01 uri.</font></b><br/>
<br/>
<b><font size="4">1. TRAK: (ES)</font></b><font size="4">	</font><br/>
<br/>
<b><font size="4">	PREDSEDNIK MAG. MARKO POGAČNIK: </font></b><font size="4">Spoštovani, nadaljujemo sejo, ki je sedaj odprta za javnost. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O VZPOSTAVITVI PROGRAMA INVEST EU.</font></b><font size="4"> Gradiva k 2., 3., 4., 5. in 6. točki smo prejeli od Vlade 24. 6. 2020 na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njihovo obravnavo v Državnem zboru je 10. 7. 2020. Gradiva k omenjenim točkam so bila v skladu z določili Poslovnika Državnega zbora dodeljena v obravnavo Odboru za zadeve Evropske unije kot pristojnemu odboru in Odboru za finance kot matičnemu delovnemu telesu. Slednji jih je obravnaval na 43. nujni seji 6. 7. 2020 in sprejel mnenje, ki ste ga prejeli. </font><br/>
<font size="4">	Naprošam predstavnika Ministrstva za finance, da nam predstavi predlog uredbe in zlasti predlog stališča Republike Slovenije. </font><br/>
<br/>
<font size="4">	</font><b><font size="4">MAG. PETER JEŠOVNIK: </font></b><font size="4">Spoštovani predsednik, spoštovane poslanke in poslanci! Progam Invest EU je nadgradnja v tej finančni perspektivi uvedenega EFS mehanizma za podporo gospodarstva, zlasti njihovim investicijam. Kot enotna naložbena shema za notranje politike EU je hkrati instrument te politike in orodja za njeno izvajanje. Kot instrument politike bo mobiliziral javne in zasebne naložbe ter tako odpravljal nedelovanje trga in naložbene vrzeli. V celotni Evropski uniji je potrebno povečati odpornost gospodarskih subjektov ter okrepiti neodvisnost strateških sektorjev, da se zagotovi dolgoročna konkurenčnost evropskega gospodarstva. Program Invest EU je namenjen podpori temu cilju.</font><br/>
<font size="4">	Ključna značilnost programa je zagotavljanje dolgoročnega financiranja gospodarstva ter zmanjšanje tveganj pri projektih, s čimer zagotavlja podporo podjetjem v trenutni krizi. Z naborom finančnih instrumentov bo program Invest EU prispeval k doseganju zastavljenih ciljev politike Evropske unije, kot so Evropski zeleni dogovor,  naložbeni načrt za Evropski zeleni dogovor ter strategija o oblikovanju digitalne prihodnosti Evrope. </font><br/>
<font size="4">	Program Invest EU temelji na štirih stebrih, in sicer: skladu Invest EU, ki bo zagotavljal jamstva EU, svetovalnemu vozlišču Invest EU, s katerim se zagotavlja tehnična pomoč pri razvoju projektov, portalu Invest EU, ki zagotavlja podatkovni bazo za spodbujanju projektov pri iskanju financiranja ter operacijah mešanega financiranja. Garancijski potencial sklada Invest EU bo usmerjen predvsem v spodbujanje naložb v raziskave, inovacije, digitalizacijo, trajnostno infrastrukturo, podporo strateškim podjetjem za prepotrebno industrijsko izobrazbo ter večjo neodvisnost evropskega gospodarstva ter pokrival bo tudi potrebe v socialnem sektorju in potrebe malih in srednjih podjetij. </font><br/>
<font size="4">	Sklad Invest EU je sestavljen iz proračunskega jamstva EU in bo namenjen podpori finančnim produktom, ki jih bodo zagotavljali izvajalski partnerji. To so mednarodne finančne institucije ter nacionalne spodbujevalne in razvojne banke, ki bodo opravile oceno stebrne presoje. S tem se zagotavlja uspešno in učinkovito kombinacijo instrumentov za financiranje posameznih področij. </font><br/>
<font size="4">	Znotraj sklada sta predvidena dva oddelka, in sicer oddelek EU in oddelek za države članice. Države članice bodo morale oblikovati lastne nacionalne večletne naložbene strategije in oblikovati prednostne naložbene projekte, ki se bodo uresničevali s sredstvi EU in nacionalnimi sredstvi. </font><br/>
<font size="4">	Predlagano je skupno jamstvo EU v višini 75 milijard evrov. </font><br/>
<br/>
<b><font size="4">2. TRAK: (ES) – 9.05</font></b><font size="4">	</font><br/>
<br/>
<font size="4">	(nadaljevanje) Za strateške naložbe so namenjeni 31 milijard evrov, 50 milijard sredstev bo preko finančnega vzvoda zagotovilo 1000 milijard investicij v celotni Evropski uniji. </font><br/>
<font size="4">	Svetovalne vozlišče Invest EU bo nudilo svetovalno podporo pri razvoju projektov ter spremljevalne ukrepe v celotnem naložbenem ciklu. To bo enotna vstopna točka za nosilce projektov oziroma posrednike.</font><br/>
<font size="4">	Portal EU bo povečal opaznost naložbenih priložnosti in nosilcem projektov pomagalo iskati financiranje. </font><br/>
<font size="4">	Da zaključim. Predlog uredbe Evropskega parlamenta in Sveta o vzpostavitvi programa Invest EU predstavlja enotno strukturo pridobivanja poroštva iz sklada Invest EU, povečuje finančni vzvod ter zagotavlja učinkovitejšo rabo proračunskih sredstev. Podpira projekte, ki so tehnično in ekonomsko vzdržni, in sicer z zagotavljanjem okvira za uporabe dolžniških in lastniških instrumentov ter delitve tveganj. Evropskemu gospodarstvu zagotavlja pomoč pri odpravljanju posledic pandemije in prispeva k ponovnemu zagonu evropskega gospodarstva.</font><br/>
<font size="4">	Kot predstavnik Vlade predlagam, da se Predlog stališča do predloga uredbe Evropskega parlamenta in Sveta o vzpostavitvi programa Invest EU potrdi.</font><br/>
<font size="4">	Hvala za vašo pozornost.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala mag. Petru Ješovniku za predstavitev stališča Republike Slovenije. </font><br/>
<font size="4">	Na 12. izredni seji 6. 7. 2020 je gradiva k 2., 3., 4., 5. in 6. točki obravnavala tudi Komisija Državnega sveta za mednarodne odnose in Evropske zadeve ter sprejela mnenje, ki smo ga prejeli. </font><br/>
<font size="4">	Za predstavitev mnenja Komisije Državnega sveta, k tej točki naprošam predsednika komisije, gospoda Bojana Kekca.</font><br/>
<br/>
<font size="4">	</font><b><font size="4">BOJAN KEKEC:</font></b><font size="4"> Hvala, gospod predsednik. </font><br/>
<font size="4">	Torej, stališče Državnega sveta oziroma naše komisije je, da kljub temu, da se ukvarjamo s covid krizo in rešujemo situacijo, ki je res dokaj kritična, so investicije tiste, ki nas lahko popeljejo naprej. Nekako je zaznati, da je v celotni Evropski uniji kar nek deficit teh investicij. Tudi v Sloveniji ni nič bolje. Z novimi investicijami pa lahko dosežemo gospodarsko rast in pa nova delovna mesta.</font><br/>
<font size="4">	Pomembno pri tej zadevi se nam je zdelo, da gre za enotno naložbeno shemo znotraj politike EU in da se v največji meri poskuša pritegniti zasebni kapital seveda s temi garancijskimi shemami. Zasebni kapital pa bo denar dajal takrat, ko bo davčna politika primerna in ko bodo projekti pili vodo. Zato smo tudi nekako v svoji razpravi apelirali, da se čimprej pripravi lista primernih projektov in pa tistih finančno vzdržnih projektov, ki so za Slovenijo najbolj pomembni. </font><br/>
<font size="4">	Poudarek je na kritični infrastrukturi, v kateri se omenja železniški tovorni promet. In imamo še eno veliko priložnost. Na enih prejšnjih sej smo vsi skupaj obravnavali ustanovitev tega Centra za umetno inteligenco. Ravno ta zadeva je omenjena tu notri. Se pravi, da tudi tukaj imamo lepo priložnost, da nekako naredimo en razvojni korak oziroma preboj tudi na tem področju. </font><br/>
<font size="4">	Pa še to. Tudi nek apel je, da tisti, ki bodo sodelovali v svetovalnem odboru, da so čimbolj aktivni in da so v tej sestavi ali pa izbiri projektov tudi na nek način koharentni do teh zadev. </font><br/>
<font size="4">	Naša komisija je ta predlog stališča do Investa EU soglasno podprla. Hvala. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala gospodu Kekcu za predstavitev. </font><br/>
<font size="4">	Odpiram razpravo poslank in poslancev. </font><br/>
<font size="4">	Mag. Rajh, prosim.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB):</font></b><font size="4"> Hvala lepa za besedo, predsedujoči. </font><br/>
<font size="4">	Seveda je investiranje v Evropsko unijo eden izmed načinov kako se spopasti s to krizo in seveda so tudi tuje investicije zelo dobrodošle. Bi pa želel ravno v luči kritične infrastrukture opozoriti tudi na opozorilo Evropske komisije, ki je bilo spisano prav v začetku te korona krize o možnosti sovražnih prevzemov. To je torej, da se krizne razmere izkoristijo za sovražne prevzeme podjetij s strani tujih držav. Zato v bistvu apeliram, da bi tudi naša država vzpostavila učinkovit »financal skrining« mehanizem. Gre v bistvu za en mehanizem, ki bi preverjal vse to ozadje tujih investitorjev. Zavedati se moramo, da obstajajo interesi še posebej zato, </font><br/>
<br/>
<b><font size="4">3. TRAK: (ES) – 9.10</font></b><br/>
<br/>
<font size="4">	(nadaljevanje) ker ima Slovenija zelo dobro in pomembno geostrateško pozicijo. Na področju prometa, na področju energetike smo praktično na križišču vseh pomembnih prometnih in tudi energetskih koridorjev in prav zaradi tega bomo morali tudi v luči te krize, v kateri smo se sedaj znašli, v bistvu izpostaviti določene varovalne mehanizme, da se zaščitimo pred morebitnimi sovražnimi prevzemi. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala mag. Rajhu.</font><br/>
<font size="4">	Gospod Perič, izvolite.</font><br/>
<br/>
<font size="4">	</font><b><font size="4">GREGOR PERIČ (PS SMC): </font></b><font size="4">Hvala lepa za besedo. </font><br/>
<font size="4">	Lep pozdrav vsem. Kolegice in kolegi, gostje iz Vlade! </font><br/>
<font size="4">	V bistvu so ta prizadevanja v okviru tega Invest EU programa kot takega nekaj kar bi nam moralo misliti predvsem v smislu tega na kakšen način tudi konceptiramo državni proračun oziroma delamo infrastrukturo kadar razmišljamo o posameznih projektih, zlasti na področju infrastrukture kot take. Tukaj nas čaka en pomemben vidik. Nek korak naprej, ki ga bomo morali vsi skupaj narediti in to je, da kadar bomo razmišljali o tem kako financirati posamezne velike projekte bomo morali znati računati tudi na zasebni kapital. Predvsem na kakšen način ga na nek pametni način vključiti v vse skupaj. Doslej, saj sam sem tukaj dve leti, pa verjamem, da tudi pred dvema letoma ni bilo kaj bistveno drugače, smo se vedno pogovarjali o tem kako bomo posamezne projekte obesili predvsem na državni proračun in kakršnakoli ideja oziroma kakršenkoli razmislek, ki je šel izven tega okvirja, je enostavno pogorel oziroma ni dobil nobene podpore. Če bomo želeli v prihodnje doseči več oziroma sploh doseči razvojni preboj, potem nas ta domača naloga, ki jo bomo morali najprej narediti v svojih glavah in potem še to spraviti v prakso, vsekakor čaka. Zato v SMC absolutno podpiramo vsa ta prizadevanja, ki bodo slovensko državo naredila bolj zanimiva tudi za zasebni kapital. </font><br/>
<font size="4">	Se pa strinjam tudi s svojim predgovornikom, da moramo to izpeljati na nek pametni način in še bolj izkoristiti to svojo strateško lego, ker verjamem, da če bi samo nekaj malenkosti spremenili, bi lahko od tega imeli vsi skupaj, torej državljanke in državljani, veliko več. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala poslancu Periču.</font><br/>
<font size="4">	Še kdo želi besedo? (Ne.) Vidim, da ne. Končujem razpravo. </font><br/>
<br/>
<font size="4">	Na glasovanje dajem Predlog stališča Republike Slovenije do predloga uredbe, ki se glasi: »Slovenija podpira Predlog uredbe Evropskega parlamenta in Sveta o vzpostavitvi programa Invest EU. Instrument predstavlja nadaljevanje programa S za podporo zagona investicij v Evropske unije. Instrument predstavlja predvsem garancijsko shemo za podporo investicijam pri njihovi realizaciji in zagotavljanja virov financiranja. Namen programa Invest EU je angažiranje čimvečjega obsega sredstev tudi zasebnega sektorja s ciljem hitrejše realizacije investicij ter zvišanje obsega investicij. Za pripravo projektov Slovenija sodeluje z Evropsko komisijo tudi preko tehnične pomoči, kateri namen je izboljšanje poslovnih procesov na področju načrtovanja, vodenja in nadzora nad investicijami.« Glasujemo.</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da je stališče sprejeto. </font><br/>
<br/>
<font size="4">	S tem zaključujem tudi 2. točko dnevnega reda.</font><br/>
<br/>
<font size="4">	Prehajamo na</font><b><font size="4"> 3. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UVEDBE EVROPSKE PARLAMENTA IN SVETA O VZPOSTAVITVI MEHANIZMA ZA OKREVANJE IN ODPORNOST.</font></b><br/>
<font size="4">	Naprošam predstavnika Ministrstva za finance, da nam predstavi predlog uredbe in predlog stališča Republike Slovenije. </font><br/>
<br/>
<font size="4">	</font><b><font size="4">MAG. KRISTINA ŠTEBLAJ:</font></b><font size="4"> Hvala lepa za besedo, gospod predsednik. </font><br/>
<font size="4">	Spoštovani poslanke in poslanci! </font><br/>
<font size="4">	Evropska komisija je konec maja predstavila predlog obsežnega instrumenta za okrevanje z imenom Next generation EU? v višini 750 milijard evrov. Ta instrument kot osrednji element predvideva ustanovitev novega mehanizma za okrevanje in odpornost v okviru katerega bo državam članicam na voljo </font><br/>
<br/>
<b><font size="4">4. TRAK: (ES) – 9.15</font></b><br/>
<br/>
<font size="4">	(nadaljevanje) 310 milijard evrov nepovratnih in 250 milijard evrov povratnih sredstev. </font><br/>
<font size="4">	Mehanizem bo zagotovil finančno podporo za reforme in naložbe, ki jih izvajajo države članice. Države članice morajo za uporabo mehanizma do 30. 4. 2021 pripraviti načrte za okrevanje in odpornost, v katerih bodo začrtale svoje programe reform in naložb za naslednja štiri leta. Sredstva bodo državam izplačana v obrokih, in sicer na podlagi izpolnjevanja ciljev in mejnikov glede predlaganih reform in naložb.</font><br/>
<font size="4">	Iz predloga uredbe izhaja, da bo lahko Slovenija iz tega mehanizma opravičena do približno milijarde 800 milijonov evrov nepovratnih sredstev za črpanje do leta 2024. Zaprosila pa bo lahko tudi za povratna sredstva v predvideni višini okoli 2, 5 milijardi evrov. Bosta pa tako višina sredstev, ki bo na voljo v okviru instrumenta kot ključ delitve sredstev še predmet pogajanj, ki se bodo v naslednjem tednu odvijala na ravni Evropskega sveta, sicer skupaj s predlogom večletnega finančnega okvirja EU za leta 2021-2027.</font><br/>
<font size="4">	Vlada torej predlaga, da odbor sprejme stališče, da Slovenija oblikovanje mehanizma za okrevanje in odpornost kot ključnega elementa instrumenta Next generation EU načeloma podpira. Bo pa potrebno v okviru obravnave uredbe razjasniti še določene podrobnosti glede vsebine nacionalnih načrtov za okrevanje in odpornost. </font><br/>
<font size="4">	V zvezi z predvidenim ključem alokacije sredstev pa Slovenija ocenjuje kot ustrezno, da se poleg prizadetosti države upošteva tudi ravne razvitosti, saj to pomembno odraža zmožnost spopadanja s krizo. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala mag. Šteblaj za predstavitev Predloga stališča Republike Slovenije. </font><br/>
<font size="4">	Za predstavitev mnenja Komisije Državnega sveta naprošam predsednika komisija gospoda Bojana Kekca.</font><br/>
<br/>
<font size="4">	</font><b><font size="4">BOJAN KEKEC:</font></b><font size="4"> Hvala še enkrat. </font><br/>
<font size="4">	Pri tem zadevi se nam je zdelo pomembno, da se bodo začasno ukrepi v proračun EU, posredno pa vsi nacionalni proračuni. Zelo pomembno se nam zdi tudi to, da – tukaj je omenjen 4,7 % 	DBP glede na posojila in celo v bistvu, če upoštevamo ta izračun, pri 46 naših milijardah je situacija celo nekoliko bolj ugodna. Tako da je to najbrž pri vseh ostalih članicah. To zadevo je treba izkoristiti. </font><br/>
<font size="4">	Predvsem pa nas je zanimalo to, da je v tem gradivu navedeno, da bo zadeva še posebej zanimiva za države članice, ki se soočajo z večjimi stroški sposojanja in bi jim tudi koristila. Kje tukaj Slovenija je? Ali bi lahko s temi mehanizmi razbremenili proračun pri plačilu obresti in del prihranka teh obresti namenili za mogoče investicije ali pa za druge strukturne zadeve? </font><br/>
<font size="4">	Komisija je pa soglasno podprla tudi to stališče.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala gospodu Bojanu Kekcu. </font><br/>
<font size="4">	Odpiram razpravo poslank in poslancev. </font><br/>
<font size="4">	Gospod Nik Prebil, izvolite.</font><br/>
<br/>
<font size="4">	</font><b><font size="4">NIK PREBIL (PS LMŠ):</font></b><font size="4"> Hvala lepa, predsednik. </font><br/>
<font size="4">	Kolegice in kolegi, spoštovani vabljeni, lep pozdrav! </font><br/>
<font size="4">	Bom zelo kratek. Sam bi samo morda na neki bolj široki ravni izrazil svojo podporo tem mehanizmom. </font><br/>
<font size="4">	Sam menim, da se je vsaj v okviru tega dela Evropska unija tokrat odzvala bolj hitro. Vidimo pa vsi kam Evropska unija v tem mandatu, pod tem vodstvom, gre. In sicer glede na videno se vse dotika tega zelenega preboja, neke zelene strategije prepoznavnosti Evrope v svetu in nenazadnje tudi povečanja digitalizacije. Ravno skladno s tem gredo tudi vsi ti mehanizmi kot je tudi ta za okrevanje in odpornost ali pa recimo naslednji.</font><br/>
<font size="4">	Ta načrt bi v bistvu in bo, glede na to, da je nepovratnih sredstev 1,8 milijarde in še malo, zagotovil, da se v bistvu poveča odpornost tako našega gospodarstva kot evropskega, predvsem pa to, da se te naložbe in bodisi investicije, ki smo jih obravnavali prej pretvorijo v okvir tega zelenega in digitalnega prehoda. Kar pa je resnično pomembno, da torej Slovenija v prihodnjih letih vse projekte, ki jih bo pripravljala za to, da bi pridobila čimveč takšnih sredstev, pripravi v okviru zelenega dogovora in tudi v okviru tistega dela, kjer moramo zagotavljati  </font><br/>
<br/>
<b><font size="4">5. TRAK: (ES) – 9.20</font></b><br/>
<br/>
<font size="4">	(nadaljevanje) podnebno nevtralnost. </font><br/>
<font size="4">	Tako da sam te zadeve podpiram in si želim, da od tega odnesemo čim več. Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala poslancu Prebilu za razpravo. </font><br/>
<font size="4">	Vidim, da interesa za razpravo ni več, zato razpravo zaključujem. </font><br/>
<br/>
<font size="4">	Na glasovanje dajem Predlog stališča Republike Slovenije do predloga uredbe, ki se glasi: »Slovenija oblikovanje mehanizma za okrevanje in odpornost kot ključnega elementa instrumenta Next generation EU podpira. Slovenija si bo prizadevala za ustrezno umestitev obravnave nacionalnih načrtov, ki bo zagotovilo ustrezno ravnotežje med potrebno po koordinaciji politik, čim hitrejšo implementacijo mehanizma in prilagodljivosti za ustrezno upoštevanje nacionalnih specifik posamezne države. V procesu obravnave uredbe bo potrebno razjasniti kako močna bo morala biti povezava med predlaganimi reformami in investicijami. V zvezi s predvidenim ključem lokacije sredstev pa Slovenija ocenjuje kot ustrezno, da se poleg prizadetosti države upošteva tudi raven razvitosti, saj to pomembno odraža zmožnost spopadanja s krizo.« Glasujemo.</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da je stališče sprejeto.</font><br/>
<br/>
<font size="4">	S tem zaključujem 3. točko dnevnega reda.</font><br/>
<br/>
<font size="4">	Prehajamo na </font><b><font size="4">4. TOČKO DNEVNEGA REDA – PREDLOG STALIŠČA REPUBLIKE SLOVENIJE DO SPREMENJENEGA PREDLOGA SKLEPA SVETA O SISTEMU VIROV LASTNIH SREDSTEV EVROPSKE UNIJE.</font></b><font size="4"> </font><br/>
<font size="4">	Naprošam predstavnico oziroma državno sekretarko na Ministrstvu za finance mag. Kristino Šteblaj, da nam predstavi predlog in stališča Republike Slovenije.</font><br/>
<br/>
<font size="4">	</font><b><font size="4">MAG. KRISTINA ŠTEBLAJ:</font></b><font size="4"> Hvala lepa za besedo. </font><br/>
<font size="4">	Ta točka se pravzaprav navezuje na prejšnjo točko. Govori pa o virih za te instrumente okrevanja. </font><br/>
<font size="4">	Predlog sledi rešitvam sprejetim na nivoju predsednikov vlad držav članic, saj je pandemija COVID povzročila obsežno in resno javno zdravstveno krizo na eni strani ter posledično največje in pereči izzive tudi za finančne sisteme držav članic, zato si mora unija zagotoviti potrebna sredstva in sprejeti ustrezne ukrepe za reševanje izzivov.</font><br/>
<font size="4">	V skladu s spremenjenim predlogom bo komisija pooblaščena, torej da si v imenu unije na kapitalskih trgih izposodi sredstva do zneska v višini 750 milijard evrov, da pa se ohrani zadostna razlika do zgornje meje iz sklepa o virih lastnih sredstev, ki bo uniji omogočala, da pokrije vse svoje finančne in pogojne obveznosti, ki zapadejo v danem letu je treba povečati zgornje meje iz sklepa o virih lastnih sredstev kot so opredeljene v odstotkih bruto nacionalnega dohodka unije. In sicer še dodatno zaradi vpliva Brexita in bodočih ukrepanj ob različnih krizah se torej zgornja meja za leto odobritev plačil trajno določi na 1,4 % bruto nacionalnega dohodka EU. Kot veste je ta meja sedaj 1,2 %. Zgodnja meja pa se za kritje letnih odobritev za prevzem obveznosti še nekoliko poveča na 1,46 % bruto nacionalnega dohodka EU in sicer v nekih izjemnih situacijah oziroma v tem trenutku še celo za dodatnih 0,8 odstotne točke za ekonomsko okrevanje po tej pandemiji. Tako da bi bilo lahko za določeno obdobje in izjemne situacije določena celo na 2 % bruto nacionalnega dohodka Evropske unije. </font><br/>
<font size="4">	Kot je v stališču že navedeno Slovenija torej meni, da je začasen dvig zgornje meje potreben za zagotovitev dodatnih sredstev, ki jih Evropska unija potrebuje za spopad s trenutno krizo, zato Vlada predlaga odboru, da to stališče podpre. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala mag. Šteblaj za predstavitev stališča Republike Slovenije. </font><br/>
<font size="4">	Gospod Bojan Kekec nam bo predstavil mnenje Komisije Državnega sveta. Izvolite.</font><br/>
<br/>
<font size="4">	</font><b><font size="4">BOJAN KEKEC: </font></b><font size="4">Hvala še enkrat za besedo. </font><br/>
<font size="4">	Torej ob izdaji novih obveznic za ta mehanizem, ki pomeni zadolževanje. Na finančnih trgih je nujno potrebno tudi dvig teh mej. </font><br/>
<font size="4">	Komisija meni, da je ta dvig utemeljen, da je potreben za zagotovitev dodatnih sredstev, ki jih EU potrebuje za ekonomsko okrevanje po pandemiji. Komisija se tudi strinja, da mora biti začasno zvišana zgornja meja plačil lastnih sredstev konservativna v smislu ohranjanja zaupanja finančnih trgov. </font><br/>
<font size="4">	Del razprave smo namenili tudi novim virom,</font><br/>
<br/>
<b><font size="4">6. TRAK: (ES) – 9.25</font></b><br/>
<br/>
<font size="4">	(nadaljevanje) s katerimi bo potreba zapolniti te vrzeli. Omenja se trgovanje z emisijami toplogrednih plinov, mejni davek na ogljik. Se pravi, da bomo iz tistega onesnaževanja okolja nekako poskušali zapolniti vrzel. Tudi davek za velika podjetja se obeta. Tista, ki imajo več kot 10 milijard letnega prihodka. Okoli novega digitalnega davka pa smo svetovali določeno previdnost, da bo zadeva dokaj dobro premišljena. </font><br/>
<font size="4">	Smo pa stališče Republike Slovenije do teh sprememb soglasno podprli. Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala gospodu Kekcu za predstavitev stališča.</font><br/>
<font size="4">	Odpiram razpravo poslank in poslancev.</font><br/>
<font size="4">	Mag. Andrej Rajh, prosim.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB):</font></b><font size="4"> Hvala lepa za besedo.</font><br/>
<font size="4">	Spoštovani gostje! </font><br/>
<font size="4">	Mislim, da je zelo pomembno, da v kontekstu tega kar je bilo povedano in tudi v luči tega kakšna je precepcija javnosti, da bodo nepovratna sredstva, sredstva, ki jih bodo drugi podarili nam. Sedaj je bilo zelo jasno tudi povedano, da si ne bi v javnosti ustvarjali vtisi, da je karkoli šenkano. Torej gre za povečanje BDP. Torej, ko govorimo o povečanju sredstev evropskega proračuna in zagotovitvi novih sredstev gre bodisi za povečanje prispevkov držav članic, torej nas državljanov in tudi za nove zadolžitve oziroma nove davke. To je prav, da mi v Državnem zboru jasno ljudem povemo, ker se v javnosti operira z, bom rekel, praznimi floskolami kot helikopterski denar, ker ljudje mislijo, da je to nekaj ko pride stric iz Amerike in meče denar po ulici ali pa se uporablja finančna latovščina, kvantitativno sproščanje.</font><br/>
<font size="4">	Prav je, da ljudem povemo, da nič ni šenkano in da se vse plača. So pa to ukrepi, ki jih Vlada in država mora sprejeti. Je pa prav, da ljudem jasno povemo, da ko govorimo o nepovratnih sredstvih, da to ni nekaj kar je padlo z neba, ampak nekaj kar smo v evropski proračun plačali in dobili nazaj. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala poslancu mag. Rajhu. Vidim, da interesa za razpravo ni več. </font><br/>
<br/>
<font size="4">	Zato na glasovanje dajem Predlog stališča Republike Slovenije do spremenjenega predloga sklepa Sveta, ki se glasi: »Republika Slovenija meni, da je začasen dvig zgornje meje potreben za zagotovitev dodatnih sredstev, ki jih Evropska unija potrebuje za ekonomsko okrevanje po pandemiji s COVID19. Začasno zvišanje zgornje meje plačil lastnih sredstev mora biti konservativno v smislu ohranjanja zaupanja finančnih trgov.« Glasujemo.	</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da je stališče Republike Slovenije sprejeto.</font><br/>
<br/>
<font size="4">	Končujem 4. točko dnevnega reda.</font><br/>
<br/>
<font size="4">	Prehajamo na</font><b><font size="4"> 5. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE SVETA EVROPSKEGA PARLAMENTA IN SVETA INSTRUMENTOV ZA POSOJILA V JAVNEM SEKTORJU V OKVIRU MEHANIZMA ZA PRAVIČNI PREHOD.</font></b><font size="4"> </font><br/>
<font size="4">	Naprošam državnega sekretarja na Ministrstvu za finance mag. Petra Ješovnika, da nam predstavi predlog uredbe in predlog stališča Republike Slovenije. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. PETER JEŠOVNIK:</font></b><font size="4"> Spoštovani predsednik, članice in člani odbora! </font><br/>
<font size="4">	Evropska komisija je decembra 2019 sprejela sporočilo o evropskem zelenem dogovoru, v katerem je pripravila načrt za novo politiko rasti za Evropo. V okviru evropskega zelenega dogovora je bil napovedan mehanizem za pravični prehod, ki bo zagotavljal sredstva za soočanje z izzivi, ki jih predstavljajo podnebne spremembe. </font><br/>
<font size="4">	Mehanizem za pravični prehod se bo osredotočil na regije in sektorje, ki jih bo prehod najbolj prizadel zaradi njihove odvisnosti od fosilnih goriv. Sestavljajo ga trije stebri: sklad za pravični prehod, Invest EU in instrument za posojila v javnem sektorju. Instrument bo sestavljen iz dela nepovratnih sredstev v predvidenem znesku 1,5 milijarde evrov, ki jih bo zagotovila EU iz proračuna in drugih prihodkov in iz posojilnega dela, ki ga bodo zagotovili finančni partnerji. Z nepovratnimi sredstvi bo neposredno opravljala Evropska komisija. Zato bodo morali finančni partnerji, ki bodo dopolnjevali nepovratna sredstva s posojili upoštevati kriterije upravičenosti regije, sektorja itd., ki jih bo določila Evropska komisija. </font><br/>
<br/>
<b><font size="4">7. TRAK: (ES) – 9.30</font></b><br/>
<br/>
<font size="4">	(nadaljevanje) Za sedaj je Evropska investicijska banka edina eksplicitno navedena kot finančni partner pri implementaciji nepovratnih sredstev. Predvideno je, da Evropska investicijska banka iz lastnih sredstev zagotovi 10 milijard evrov posojil, kar bi v obdobju med letom 2021-2027 mobiliziralo med 25 in 30 milijard javnih naložb. Razen EIB je sčasoma predvidena tudi možnost sodelovanja tudi z drugimi finančnimi partnerji, kot na primer nacionalnimi promocijskimi bankami. V primeru Republike Slovenije je to SIB banka. </font><br/>
<font size="4">	Predvideno je, da znesek nepovratnih sredstev ne presega 15 % zneska posojila, ki ga zagotovi finančni partner. Izjemoma je to lahko razmerje 20 % v primeru subjektov v manj razvitih regijah. </font><br/>
<font size="4">	Kot glavni vir nepovratnih sredstev EU proračuna je predvidena 1 milijarda evrov iz naslova neporabljenih rezervacij za jamstvo EU v instrumentu EFSI. V končnem obsegu in  virih nepovratnih sredstev bo odločala Evropska komisija v sodelovanju z državami članicami. Preostali znesek v višini 525 milijonov evrov se bo financiral s sredstvi proračuna unije. </font><br/>
<font size="4">	Instrument dopolnjuje prvi in drugi steber mehanizma za pravični prehod. Področje uporabe sklada za pravični prehod, to je prvega stebra, je namreč omejeno na naložbe, ki blažijo socialne in gospodarske stroške podnebnega prehoda. Program Invest EU, to je drugi steber, je namenjen zbiranju zasebnih naložb in podpiranju javnih naložb, ki ustvarjajo dovolj prihodkov, da so finančno vzdržne. Instrument za posojila v javnem sektorju pa se bo osredotočil na javne naložbe, ki ne prinašajo zadostnih prihodkov in se brez nepovratnih sredstev ne bi mogli financirati samo s posojili. </font><br/>
<font size="4">	Podpora v okviru instrumenta bo na voljo le državam članicam, ki imajo vsaj en območni načrt za pravični prehod. Nabor sektorjev, ki bodo upravičeni, je zelo širok in potencialno zajema vse javne naložbe javnega sektorja, kot so na primer naložbe v energetsko in prometno infrastrukturo, ukrepe za energijsko učinkovitost, omrežja za daljinsko ogrevanje, javni prevoz, podpora prehodu na krožno gospodarstvo, sanacija tal za rabo in dekontaminacijo zemljišč ter izpopolnjevanje in prekvalificiranje usposabljanja in socialno infrastrukturo. </font><br/>
<font size="4">	Podprte dejavnosti bodo podrobno opredeljene v posameznih območnih načrtih za pravični prehod. </font><br/>
<font size="4">	Vlada Republike Slovenije podpira predlagano uredbo. Uspešno koriščenje instrumenta je lahko velika priložnost za zagon in rast slovenskega gospodarstva. Predpogoj uspešnosti pa je ustrezno opredelitev območij, kjer bo potrebno posredovanje in ustrezni ukrepi, kar se bo dogovorilo v dialogu med Evropsko komisijo in državo članico. Kot predstavnik Vlade predlagam, da se Predlog stališča o uredbi Evropskega parlamenta in Sveta o instrumentu za posojila v javnem sektorju v okviru mehanizma za pravični prehod potrdi. </font><br/>
<font size="4">	Hvala za pozornost.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala mag. Ješovniku za predstavitev Predloga stališča Republike Slovenije.</font><br/>
<font size="4">	Besedo predajam predsedniku Komisije Državnega sveta za predstavitev mnenja gospodu Bojanu Kekcu. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">BOJAN KEKEC:</font></b><font size="4"> Hvala lepa. </font><br/>
<font size="4">	Torej pri tem mehanizmu nas je v razpravi nekako najbolj zanimalo kje se Slovenija vidi v tem, kje vidi, lahko rečemo, priložnost, čeprav ne vem, če bi ravno s to besedo imenoval. Se pravi gre za koriščenje sredstev na tistih območjih, ki jih bo podnebni prehod najbolj prizadel. Vemo da so ta naša področja okoli termoelektrarn. Žal so verjetno bile investicije v preteklih letih glede gradnje dokaj nepremišljene, da moramo sedaj na nek način sanirati zadeve. Sicer res bo posredno iz evropskih sredstev, pa vendar vemo, da tukaj proizvajamo najdražjo električno energijo, da puščamo velik ogljični odtis, da celotnemu holdingu elektrarn dajemo nekako finančno kar veliko breme, kar pa pomeni, da nimamo novih investicij. Skratka ta sklad verjetno je takšna situacija še marsikje v drugih evropskih državah. Upamo samo, da bomo s sanacijo teh okoljskih zadev tudi čimbolj nekako ekspeditivno nastopili pri pridobivanju teh sredstev. Smo pa tudi to stališče soglasno podprli. Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala gospodu Bojanu Kekcu za predstavitev. </font><br/>
<font size="4">	Odpiram razpravo poslank in poslancev. Ni interesa. </font><br/>
<font size="4">	</font><br/>
<font size="4">	Na glasovanje dajem Predlog stališča Republike Slovenije do predloga uredbe, ki se glasi: »Republika Slovenija podpira vzpostavitev instrumenta za posojila v javnem sektorju, ki predstavljajo tretji steber mehanizma za pravični prehod kot dela evropskega zelenega dogovora in je namenjen podpori naložbam javnega sektorja v tistih območjih, ki jih bo podnebni prehod najbolj prizadel in so opredeljena v območjih načrtih za pravični prehod za namene sklada za pravični prehod. </font><br/>
<font size="4">	Cilj instrumenta je, da se z nepovratno podporo naložbam subjektom javnega sektorja, ki brez dodatkov teh sredstev ne bi generirali dovolj dohodka, da bi odplačali kredite, s katerimi bodo podprti oziroma kreditov sploh ne bi mogli pridobiti,</font><br/>
<font size="4">	</font><br/>
<b><font size="4">8. TRAK: (ES) – 9.35</font></b><font size="4">	</font><br/>
<br/>
<font size="4">	(nadaljevanje) zagotoviti dodatna sredstva potrebna za soočanje s socialnimi, gospodarskimi in okoljskimi izzivi, ki so posledica podnebnega prehoda.</font><br/>
<font size="4">	Slovenija bo s pomočjo tega instrumenta podprla investicijski cikel v Sloveniji ter s tem zagotavljala pogoje gospodarski rasti.« Glasujemo.</font><br/>
<font size="4">	Kdo je za? (12 članov.) Kdo je proti? (Nihče.)</font><br/>
<font size="4">	Ugotavljam, da je stališče Republike Slovenije sprejeto.</font><br/>
<br/>
<font size="4">	S tem zaključujem 5. točko dnevnega reda.</font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O VZPOSTAVITVI INSTRUMENTA ZA TEHNIČNO PODPORO.</font></b><br/>
<font size="4">	Naprošam državno sekretarko na Ministrstvu za finance mag. Kristino Šteblaj, da nam predstavi Predlog stališča Republike Slovenije. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. KRISTINA ŠTEBLAJ:</font></b><font size="4"> Hvala lepa še enkrat za besedo.</font><br/>
<font size="4">	Torej ta nova uredba nadaljuje že ustaljeni program za tehnično pomoč Evropske komisije za pomoč državam članicam pri pripravi in izvedbi reform.</font><br/>
<font size="4">	Uredba določa denarna sredstva za ta namen v novi perspektivi, in sicer v višini 864 milijonov evrov. Kot veste  Slovenija že od leta 2017 vsako leto uspešno prijavlja projekte pri službi Evropske komisije za pomoč pri strukturnih reformah in načrtujemo dodatne projekte tudi v naprej. </font><br/>
<font size="4">	Področje uporabe zajema široko paleto področij. Posebno pozornost pa se namenja ukrepom, ki spodbujajo zeleni in digitalni prehod. Prav tako bo omogočeno, da bo instrument zagotavljal tehnično podporo za pripravo in izvajanje paketov reform in investicij, ki bodo financiranju v okviru novega mehanizma za okrevanje in odpornost. </font><br/>
<font size="4">	Instrument predstavlja pomoč nacionalnim organom pri izboljšanju novih zmogljivosti za oblikovanje, razvoj in izvajanje reform, vključno z izmenjavo dobrih praks, ustreznimi postopki in metodologijami ter bolj uspešnim in učinkovitim upravljanjem človeških virov. </font><br/>
<font size="4">	Komisija bo analizirala zahtevke, ki jih države članice prostovoljno predložijo za podporo na podlagi nujnosti, širine in globine ugotovljenih problemov z upoštevanjem dokumentov evropskega semestra. </font><br/>
<font size="4">	Za Slovenijo je torej ključno, da bo instrument zagotavljal tehnično podporo za pripravo in izvajanje paketov  reform in investicij, ki bodo financirane v okviru novega mehanizma za okrevanje in odpornost, zato Vlada predlaga Državnemu zboru, da tudi to stališče podpre. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala mag. Kristini Šteblaj za predstavitev stališča Republike Slovenije. </font><br/>
<font size="4">	Besedo dajem gospodu Bojanu Kekcu.</font><br/>
<br/>
<font size="4">	</font><b><font size="4">BOJAN KEKEC:</font></b><font size="4"> Torej povečanje vseh mehanizmov, tako povratnih kot nepovratnih, je logično, da se tudi znesek za tehnično pomoč mora nekako okrepiti. Ugotavljamo, da se je skoraj štirikrat povečal in to menimo kot del nekega nujnega procesa pri pridobivanju in zagotavljanju teh sredstev, zato smo tudi to stališče Republike Slovenije soglasno podprli.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK:</font></b><font size="4"> Hvala gospodu Bojanu Kekcu za predstavitev mnenja Komisije Državnega sveta.</font><br/>
<font size="4">	Odpiram razpravo poslank in poslancev. Interesa za razpravo ni.</font><br/>
<br/>
<font size="4">	Na glasovanje dajem Predlog stališča Republike Slovenije do predloga uredbe, ki se glasi: »Republika Slovenija podpira predlog uredbe Evropskega parlamenta in Sveta o vzpostavitvi instrumenta za tehnično podporo. Instrument predstavlja nadaljevanje programa za podporo strukturnim reformam, v katerem Slovenija uspešno sodeluje že od leta 2017. Za pripravo in izvedbo reform bo Slovenija tudi vnaprej sodelovala z Evropsko komisijo na projektih, ki so ključni za ponovni zagon in ohranjanje gospodarske aktivnosti. Za Slovenijo je ključno, da bo instrument zagotavljal tehnično podporo za pripravo in izvajanje paketov reform in investicij, ki bodo financirani v okviru novega mehanizma za okrevanje in odpornost.« Glasujemo.</font><br/>
<font size="4">	Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je stališče Republike Slovenije sprejeto. </font><br/>
<br/>
<font size="4">	S tem končujem tudi 6. točko dnevnega reda in 82. sejo Odbora za zadeve Evropske unije. Hvala.</font><br/>
<br/>
<b><font size="4">Seja je bila končana 7. julija 2020 ob 9.40 uri.</font></b>
</root>