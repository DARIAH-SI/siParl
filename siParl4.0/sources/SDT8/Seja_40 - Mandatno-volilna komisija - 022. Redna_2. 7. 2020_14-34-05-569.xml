<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">22. redna seja</font></b><br/>
<br/>
<b><font size="4">(2. julij 2020)</font></b></p></div><br/>
<b><font size="4">Sejo je vodil Ljubo Žnidar, podpredsednik odbora. </font></b><br/>
<b><font size="4">Seja se je začela ob 9.03.</font></b><br/>
<br/>
<b><font size="4">1. TRAK: (AB)</font></b><br/>
<br/>
<b><font size="4">	PODPREDSEDNIK LJUBO ŽNIDAR: </font></b><font size="4">Pričenjam 22. sejo Mandatne-volilne komisije. </font><br/>
<font size="4">	Spoštovani kolegice, kolegi, vabljeni, ostali prisotni! Vsem prav lep pozdrav.</font><br/>
<font size="4">	Obveščam vas, da so zadržani in da se seje ne morejo udeležiti naslednji člani: gospod Ferenc Horváth se je opravičil. Na seji kot nadomestni člani komisije s pooblastili sodelujejo: Primož Siter namesto dr. Mateja T. Vatovca, Boštjan Koražija namesto Violete Tomić, Nada Brinovšek namesto Danijela Krivca, Samo Bevk namesto mag. Bojane Muršič, Marko Bandelli namesto Maše Kociper, Branko Simonovič namesto Ivana Hrška in še Jerca Korče namesto Braneta Golubovića. </font><br/>
<font size="4">	S sklicem te seje ste prejeli naslednji dnevni red in sicer točka 1. - Predlog Sklepa o imenovanju člana Programskega sveta RTV Slovenija - na podlagi sedme alineje šestega odstavka 17. člena Zakona o Radioteleviziji Slovenija. </font><br/>
<br/>
<b><font size="4">2. TRAK: (AB) – 9.05</font></b><br/>
<br/>
<b><font size="4">	</font></b><font size="4">(nadaljevanje) Točka 2.: Predlog sklepa o spremembah Sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju domnevnega pranja denarja v NKBM d. d., domnevnega nezakonitega financiranja politične stranke SDS in domnevnega nezakonitega financiranja volilne kampanje SDS za predčasne volitve poslancev v Državni zbor 2018.</font><br/>
<font size="4">Točka 3. - Nadzor premoženjskega stanja eno leto po prenehanju funkcije namestnika predsednika Komisije za preprečevanje korupcije po 21. členu Zakona o integriteti in preprečevanju korupcije. </font><br/>
<font size="4">29. 6. 2020 pa ste prejeli predloge za razširitev dnevnega reda in sicer z naslednjimi točkami: A1. - Predlog za izvolitev v sodniško funkcijo na sodniško mesto vrhovnega sodnika na Vrhovnem sodišču Republike Slovenije. B1. - Predlog za izvolitev v sodniško funkcijo na sodniško mesto okrajne sodnice na Okrajnem sodišču v Kopru. In točka 1.a - Predlog sklepa o razrešitvi članice in imenovanju člana Slovenske nacionalne komisije za UNESCO. </font><br/>
<font size="4">Želi kdo v imenu svoje Poslanske skupine predstaviti stališča o predlogih za razširitev dnevnega reda današnje seje? (Ne.) Ugotavljam, da ne. In glasujemo o predlagani razširitvi dnevnega reda seje z novo točko A1. Glasujemo</font><br/>
<font size="4">Kdo je za? (15 članov.) Kdo je proti? (Nihče.)	</font><br/>
<font size="4">	Ugotavljam, da je predlog sprejet. </font><br/>
<br/>
<font size="4">	Nadalje glasujemo o predlagani razširitvi dnevnega reda seje z novo B1. točko. Glasujemo.</font><br/>
<font size="4">Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	Glasujemo o predlagani razširitvi dnevnega reda seje z novo 1.a točko. Glasujemo.</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je tudi ta točka uvrščena na dnevni red. </font><br/>
<font size="4">	Nekatera gradiva za današnjo sejo ste prejeli v varovani predal v sistem Udis, saj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja, vas prosim za predhodno opozorilo, saj moram v takem primeru v skladu s 101. členom Poslovnika, sejo zapreti za javnost. </font><br/>
<br/>
<font size="4">	Prehajamo na točko </font><b><font size="4">A1. – PREDLOG ZA IZVOLITEV V SODNIŠKO FUNKCIJO NA SODNIŠKO MESTO VRHOVNEGA SODNIKA NA VRHOVNEM SODIŠČU REPUBLIKE SLOVENIJE,</font></b><font size="4"> ki ga je državnemu zboru predložil sodni svet.</font><br/>
<b><font size="4">	</font></b><font size="4">Del gradiva je objavljen pri EPI, obrazložen predlog Sodnega sveta pa ste članice in člani zaradi varstva podatkov prejeli v varovani predal v sistemu Udis. K tej in naslednji točki dnevnega reda je vabljen predsednik Sodnega sveta, dr. Erik Kerševan, ki ga prav lepo pozdravljam.</font><br/>
<br/>
<b><font size="4">3. TRAK: (AB) – 9.10</font></b><br/>
<br/>
<b><font size="4">	</font></b><font size="4">(nadaljevanje) Še nekaj uvodnih pojasnil; Sodni svet na podlagi 130. člena Ustave, pete alineje prve točke prvega odstavka 23. člena Zakona o sodnem svetu in prvega odstavka 19. člena Zakona o sodniški službi Državnemu zboru predlaga, da na sodniško mesto vrhovnega sodnika na Vrhovnem sodišču Republike Slovenije izvoli dr. Primoža Gorkiča.</font><br/>
<font size="4">Sodni svet je v predlogu navedel, da kandidat izpolnjuje pogoje za izvolitev po drugem odstavku 12. člena Zakona o sodniški službi, ki določa, da je za vrhovnega sodnika lahko izvoljen univerzitetni učitelj prava, ki izpolnjuje splošne pogoje za izvolitev v sodniško funkcijo, če je izvoljen najmanj v naziv izrednega profesorja. </font><br/>
<font size="4">Predsednika Sodnega sveta, dr. Erika Kerševana prosim za uvodno obrazložitev predloga.</font><br/>
<br/>
<b><font size="4">DR. ERIK KERŠEVAN:</font></b><font size="4"> Hvala lepa. Spoštovane gospe poslanke, spoštovani gospodje poslanci!</font><br/>
<font size="4">Prof. dr. Primož Gorkič je eden najuglednejših strokovnjakov za področje kazenskega prava pri nas. Poleg njegovega predanega dela na fakulteti, ki ga izkazuje tudi njegova visoka priljubljenost med študentkami in študenti, je objavil vrsto znanstvenih del s področja kazenskega prava, posebej iz področja tudi kazenskega postopka, tako doma, kot v tujini. S svojim akademskim delom je dosegel stopnjo strokovnosti, ki je mednarodno primerljiva v rangih najboljših pravnih strokovnjakov, zato je s tega vidika izkazal tudi zaupanje sodnega sveta, da je več kot usposobljen opravljati tudi zahtevne naloge sodnika.</font><br/>
<font size="4">Poleg njegovega akademskega dela, ki je predstavljeno tudi v gradivu, ki smo ga posredovali, je prof. dr. Gorkič delal tudi v praksi, tako da mu delo na sodiščih ni tuje, pozna način in na podlagi tega lahko sklepamo oziroma smo prepričani na sodnem svetu, da bo lahko z delom sodnika začel učinkovito, strokovno in neodvisno. Opravljal je namreč delo tako strokovnega sodelavca na kazenskem oddelku Vrhovnega sodišča, kot tudi delo strokovnega sodelavca na Vrhovnem državnem tožilstvu, kar pomeni, da je seznanjen tudi z načinom dela sodišč in praktičnim reševanjem sodnih spisov, kar je seveda z delo sodnika pomembno.</font><br/>
<font size="4">Ob njegovi kandidaturi je podporo prof. dr. Gorkiču izrazil tudi kazenski oddelek na Vrhovnem sodišču in tudi predsednik Vrhovnega sodišča, ki je poudaril, da se je kandidat tudi izjemno izkazal pri delu že kot strokovni sodelavec na Vrhovnem sodišču in ob tem seveda poudaril tudi, da so sodniki kazenskega oddelka enotno izrazili željo, da bi pri sojenju sodelovali s kolegom, ki bi prihajal iz akademskih vrst.</font><br/>
<font size="4">Zato je tudi sodni svet v tem primeru predlagal v izvolitev oziroma predlaga v izvolitev na mesto vrhovnega sodnika na Vrhovnem sodišču Republike Slovenije prof. dr. Gorkiča, ki ni karierni sodnik, ampak bo lahko s svojim znanjem in strokovnim vpogledom v področje kazenskega prava pripomogel k dodatnemu, morda tudi novemu pogledu na reševanje najzahtevnejših kazenskih zadev. Zato sodni svet predlaga, da se prof. dr. Primož Gorkič izvoli v sodniško funkcijo na mesto vrhovnega sodnika na Vrhovnem sodišču Republike Slovenije.</font><br/>
<font size="4">Hvala lepa.</font><br/>
<br/>
<b><font size="4">PODPREDSEDNIK LJUBO ŽNIDAR:</font></b><font size="4"> Hvala lepa.</font><br/>
<font size="4">Odpiram razpravo. Želi kdo razpravljati? (Ne.) Ugotavljam, da ne. S tem zaključujem razpravo in na glasovanje dajem naslednji predlog sklepa:</font><br/>
<font size="4">»Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto vrhovnega sodnika na Vrhovnem sodišču v Ljubljani…« - pardon – »…na Vrhovnem sodišču Republike Slovenije, izvoli dr. Primož Gorkič.«</font><br/>
<br/>
<b><font size="4">4. TRAK: (AB) – 9.15</font></b><br/>
<br/>
<b><font size="4">	</font></b><font size="4">(nadaljevanje) Glasujemo.</font><br/>
<font size="4">Kdo je za? (9 članov.) Kdo je proti? (7 članov.)</font><br/>
<font size="4">	Ugotavljam, da je sklep sprejet. </font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na točko </font><b><font size="4">B1. – PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKRAJNE SODNICE NA OKRAJNEM SODIŠČU V KOPRU,</font></b><font size="4"> ki ga je državnemu zboru predložil sodni svet.</font><br/>
<b><font size="4">	</font></b><font size="4">Del gradiva je objavljen pri EPI. Obrazloženi predlog Sodnega sveta pa ste zaradi varstva podatkov prejeli v varovani predal v sistemu Udis. </font><br/>
<font size="4">	Še uvodna pojasnila; Sodni svet je na podlagi 130. člena Ustave prvega odstavka 23. člena Zakona o sodnem svetu in prvega odstavka 19. člena Zakona o sodniški službi je Državnemu zboru predlagal, da v sodniško funkcijo na sodniško mesto okrajne sodnice na Okrajnem sodišču v Kopru izvoli Heleno Deisinger Tomovski. </font><br/>
<font size="4">Predsednika Sodnega sveta, dr. Erika Kerševana prosim za uvodno obrazložitev predloga. </font><br/>
<br/>
<b><font size="4">DR. ERIK KERŠEVAN:</font></b><font size="4"> Hvala lepa gospod predsedujoči. Spoštovane gospe poslanke, spoštovani gospodje poslanci!	</font><br/>
<font size="4">Kandidatka Helena Deisinger Tomovski, ki kandidira na mesto okrajne sodnice na Okrajnem sodišču v Kopru je sodni svet prepričala s svojimi izkušnjami, ki jih je opravljala v praksi na sodišču kot direktorica sodišča, kar je povezovalo veliko zahtevnosti, komunikacijske sposobnosti in tudi poznavanja prava pri poslovanju.</font><br/>
<font size="4">Tako je tudi predsednica sodišča v svojem obrazloženem mnenju predlagano kandidatko uvrstila na prvo mesto in ugotovila, da je zaradi dobre strokovne podkovanosti na civilnem področju nadpovprečnih delovnih sposobnosti, bogatih izkušenj z delom z ljudmi, pozitivne energije, s katero dobro vpliva na ljudi in pripadnost kolektivu v katerem dela, najboljša kandidatka za mesto okrajne sodnice na civilnem področju.</font><br/>
<font size="4">Tudi sodni svet se temu mnenju pridružuje in jo je kot pozitivno izstopajočo kandidatko, kar se je izkazalo tudi na razgovoru, predlagal oziroma jo predlaga v izvolitev v sodniško funkcijo Državnemu zboru.</font><br/>
<font size="4">Hvala lepa.</font><br/>
<br/>
<b><font size="4">PODPREDSEDNIK LJUBO ŽNIDAR:</font></b><font size="4"> Hvala lepa.</font><br/>
<font size="4">S tem odpiram razpravo. Želi kdo razpravljati? (Ne.) Ugotavljam, da ne.</font><br/>
<font size="4">In na glasovanje dajem naslednji predlog sklepa:</font><br/>
<font size="4">»Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrajne sodnice na Okrajnem sodišču v Kopru izvoli Helena Deisinger Tomovski.« Glasujemo.</font><br/>
<font size="4">Kdo je za? (10 članov.) Kdo je proti? (Nihče.)</font><br/>
<font size="4">Ugotavljam, da je sklep sprejet.</font><br/>
<font size="4">S tem zaključujem to točko dnevnega reda in dr. Eriku Kerševanu se zahvaljujem za sodelovanje. </font><br/>
<br/>
<b><font size="4">DR. ERIK KERŠEVAN:</font></b><font size="4"> Hvala lepa. Uspešno delo še naprej.</font><br/>
<br/>
<b><font size="4">PODPREDSEDNIK LJUBO ŽNIDAR: </font></b><font size="4">Preden preidemo na obravnavo 1. in 1.a točke in sicer na Predlog Sklepa o imenovanju člana Programskega sveta RTV Slovenija, ter na Predlog Sklepa o razrešitvi članice in imenovanju člana Slovenske nacionalne komisije za UNESCO, pri katerih bomo glasovali z glasovnicami, bi predlagal, da glasovanji pri obeh točkah izvedemo v okviru ene prekinitve seje.</font><br/>
<font size="4">Po opravljeni razpravi pri vsaki od točk, bi torej sejo prekinili in sočasno izvedli glasovanje o izboru kandidata za uvrstitev v predlog sklepa, ki ju bomo predložili v obravnavo Državnemu zboru. Ob nadaljevanju seje pa bi se pri posamezni točki seznanili z rezultati glasovanj ter točki eno za drugo tudi zaključili. </font><br/>
<font size="4">Sprašujem ali kdo nasprotuje temu predlogu? (Ne.) Ugotavljam, da ne.</font><br/>
<font size="4">Hvala lepa. </font><br/>
<br/>
<font size="4">In prehajamo na </font><b><font size="4">1. TOČKO DNEVNEGA REDA – PREDLOG SKLEPA O IMENOVANJU ČLANA PROGRAMSKEGA SVETA RTV SLOVENIJA NA PODLAGI SEDME ALINEJE ŠESTEGA ODSTAVKA 17. ČLENA ZAKONA O RADIOTELEVIZIJI SLOVENIJA. </font></b><br/>
<br/>
<b><font size="4">5. TRAK: (AB) – 9.20</font></b><br/>
<br/>
<font size="4">	(nadaljevanje) Kot gradivo za točko dnevnega reda ste prejeli javni poziv, delovno besedilo predloga sklepa in seznam vseh predlaganih kandidatov, ki so objavljeni na spletni strani Državnega zbora s sklicem seje. Predloge kandidatu in seznam kandidatov s podatki o predlagateljih in ob regionalni zastopanosti ste članice in člani zaradi varstva podatkov prejeli v varovani predal v sistemu Udis. </font><br/>
<font size="4">Še dodatna pojasnila; Državni zbor je 28. aprila 2020 imenoval sedem članov Programskega sveta RTV Slovenija. Za enega pa je Mandatno-volilna komisija na 17. nujni seji sklenila, da ponovi kandidacijski postopek, zato je bil ponovno objavljen javni poziv za predlaganje kandidatov za enega člana Programskega sveta RTV Slovenija, ki ga v skladu z določbo sedme alineje šestega odstavka 17. člena v povezavi s sedmim odstavkom 17. člena Zakona o Radioteleviziji Slovenija imenuje Državni zbor na predlog gledalcev in poslušalcev programov RTV Slovenija, univerz in fakultet ter društev, zvez oziroma njihovih organizacij, zlasti s področja umetnosti, kulture, znanosti in novinarstva ter drugih organizacij civilne družbe, razen političnih strank in njihovih organizacijskih oblik. </font><br/>
<font size="4">V skladu z 8. odstavkom 17. člena Zakona o Radioteleviziji Slovenija, Državni zbor pri imenovanju članov Programskega sveta in sedme alineje šestega odstavka tega člena upošteva kot enega od kriterijev, tudi regionalno zastopanost različnih delov Slovenije. V skladu z 9. odstavkom istega člena, sprejme Državni zbor odločitev o imenovanju članov Programskega sveta iz sedme alineje šestega odstavka tega člena z večino vseh poslancev. </font><br/>
<font size="4">Prejeli smo predloge sedmih kandidatov in sicer so to: Petra Greiner, dr. Leon Oblak, Jadranka Oblak Tavčar, dr. Martin Premk, Domen Savič, Matej Weissenbach in dr. Suzana Žilič Fišer. Vsi predlogi so pravočasni in popolni. Prav tako lahko ugotovimo, da pri nobenem kandidatu iz vloge ne izhaja, da bi bil podan kakršen od razlogov iz tretjega in četrtega odstavka 17. člena zakona, ki predstavljajo izključitvene razloge za imenovanje. Vsi predlagani kandidati so namreč podpisali soglasje h kandidaturi in izjavo, da so seznanjeni z zakonskimi pogoji za imenovanje in jih izpolnjujejo. </font><br/>
<font size="4">Za člane Mandatno-volilne komisije je kot delovno gradivo pripravljen seznam predlaganih kandidatov s podatki o predlagateljih in regionalni zastopanosti. Želi kdo razpravljati? (Ne.) Ugotavljam, da ne. S tem zaključujem razpravo.</font><br/>
<font size="4">Glede na to, da je predlaganih več kandidatov, imenuje pa se le enega, bomo glasovali z glasovnicami. V skladu z obvestilom pred pričetkom obravnave te točke, bo glasovanje o izboru kandidata za uvrstitev v predlog sklepa o imenovanju člana Programskega sveta RTV Slovenija potekala po prekinjeni 1.a točki, skupaj z glasovanjem o izboru kandidata za uvrstitev v predlog sklepa o razrešitvi članice in imenovanju člana Slovenske nacionalne komisije za UNESCO.</font><br/>
<font size="4">S tem sedaj prekinjam to točko dnevnega reda. </font><br/>
<br/>
<font size="4">Prehajamo na točko </font><b><font size="4">1.A – OBRAVNAVO PREDLOGA SKLEPA O RAZREŠITVI ČLANICE IN IMENOVANJU ČLANA SLOVENSKE NACIONALNE KOMISIJE ZA UNESCO.</font></b><br/>
<font size="4">Kot gradivo za to točko dnevnega reda ste prejeli poziv poslanskim skupinam,</font><br/>
<br/>
<b><font size="4">6. TRAK: (AB) – 9.25</font></b><br/>
<br/>
<b><font size="4">	</font></b><font size="4">(nadaljevanje) delovno besedilo predloga sklepa in seznam predlaganih kandidatov. Predloga kandidatke in kandidata za članice in člane zaradi varstva podatkov prejeli v varovani predal v sistemu Udis. </font><br/>
<font size="4">	Še uvodna pojasnila; Državni zbor je 26. 9. 2019 za predstavnico Državnega zbora v Slovenski nacionalni komisiji za UNESCO imenoval Nino Maurovič. Glede na to, da je Nini Maurovič prenehal mandat poslanke, je Urad za UNESCO Državni zbor pozval k imenovanju nove članice oziroma člana Komisije za UNESCO za preostanek mandata.</font><br/>
<font size="4">Na podlagi prvega in četrtega odstavka 3. člena Sklepa o ustanovitvi Slovenske nacionalne komisije za UNESCO, svojega predstavnika v komisijo imenuje in razrešuje tudi Državni zbor. Na podlagi petega odstavka 3. člena sklepa se v primeru predčasne razrešitve člana imenuje nov član za dobo do izteka mandata predčasno razrešenega člana.</font><br/>
<font size="4">Glede na navedeno so bile poslanske skupine pozvane, da posredujejo predloge kandidatov za članico oziroma člana Slovenske nacionalne komisije za UNESCO. Prejeli smo dva predloga in sicer predlog Poslanske skupine Slovenske demokratske stranke, ki za članico predlaga Alenko Jeraj in predlog Poslanske skupine Stranke Alenke Bratušek, ki za člana predlaga Marka Bandellija. Oba predloga sta pravočasna in popolna.</font><br/>
<font size="4">	Odpiram razpravo o predlaganih kandidatih. Ugotavljam, da ni želje po razpravi in jo s tem zaključujem. Glede na to, da sta predlagana dva kandidata, imenuje pa se le enega, bomo glasovali z glasovnicami po prekinitvi te točke. Predlagam, da glasovanji v zadevah iz prejšnje te točke vodi komisija v naslednji sestavi: predlagal bi gospo Andrejo Zabret kot predsedujočo, potem predlagam gospoda Jožeta Horvata kot člana in pa Gregorja Periča, tudi kot člana. Se s tem predlogom strinjam oziroma ga dajem na glasovanje.</font><br/>
<font size="4">	Ugotavljam, da je predlog soglasno potrjen.</font><br/>
<font size="4">	In še najprej nekaj navodil glede glasovanja o kandidatu za člana Programskega sveta RTV Slovenija. Izmed predlaganih sedmih kandidatov, bomo za eno prosto mesto člana Programskega RTV Slovenija izbrali enega kandidata. Mandatno-volilna komisija bo odločala z večino glasov vseh članov komisije, kar pomeni, da mora kandidat prejeti najmanj deset glasov od devetnajstih.</font><br/>
<font size="4">Predlagani kandidati so na glasovnice navedeni po abecednem vrstnem redu. Glasuje se tako, da se obkroži zaporedna številka pred priimkom predlaganega kandidata. Glasovnica, na kateri bo obkrožen več kot en kandidat, bo neveljavna. Prav tako bo neveljavna tudi glasovnica, ki ne bo izpolnjena in glasovnica iz katere volja poslanca ne bo jasno razvidna.</font><br/>
<font size="4">Če pri prvem glasovanju noben kandidat ne prejme zadostnega števila glasov, se opravi drugo glasovanje, pri katerem se glasuje o tistih dveh kandidatih, ki sta pri prvem glasovanju prejela največ glasov. Če bo pri prvem glasovanju več kandidatov dobilo enako oziroma drugo najvišje število glasov, se izbira dveh kandidatov za ponovno glasovanje med kandidati z enakim številom glasov določi z žrebom. </font><br/>
<br/>
<b><font size="4">7. TRAK: (AB) – 9.30</font></b><br/>
<br/>
<b><font size="4">	</font></b><font size="4">(nadaljevanje) In še navodila glede glasovanja o kandidatu za člana Slovenske nacionalne komisije za UNESCO; izmed predlaganih dveh kandidatov bomo za eno mesto člana Slovenske nacionalne komisije za UNESCO izbrali enega kandidata.</font><br/>
<font size="4">Predlagana kandidata sta na glasovnici navedena po abecednem vrstnem redu. Glasuje se tako, da se obkroži zaporedna številka pred priimkom predlaganega kandidata. Glasovnica, na kateri bo obkrožen več kot en kandidat, bo neveljavna. Prav tako bo neveljavna tudi glasovnica, ki ne bo izpolnjena in glasovnica iz katere volja poslanca ne bo jasno razvidna. Določen bo tisti kandidat, ki bi prejel več opredeljenih glasov članov Mandatno-volilne komisije. </font><br/>
<font size="4">	In sedaj prehajamo na izvedbo glasovanja. Prosim komisijo, da razdeli glasovnice. Glasovanje se bo pričelo ob 9.35 in bo trajalo 5 minut, to se pravi do 9.40. Po opravljenem glasovanju potrebujejo člani komisije primeren čas, da glasove preštejejo, zato bomo sejo nadaljevali ob 9.55, 10 minut, no. 9.50. </font><br/>
<font size="4">	In s tem prekinjam tudi to točko dnevnega reda. </font><br/>
<br/>
<font size="4">(Seja je bila prekinjena ob 9.32.)</font><br/>
<br/>
<b><font size="4">8. TRAK: (AB) – 9.50</font></b><br/>
<br/>
<font size="4">	(Seja se je nadaljevala ob 9.50.)</font><br/>
<br/>
<font size="4">	</font><b><font size="4">PODPREDSEDNIK LJUBO ŽNIDAR:</font></b><font size="4"> Spoštovani, </font><b><font size="4">nadaljujemo sejo ter 1. točko dnevnega reda.</font></b><br/>
<font size="4">	Prosim predsedujočo, da nas seznani z rezultati glasovanja o izboru kandidata, ki bo uvrščen v Predlog Sklepa o imenovanju člana programskega sveta RTV Slovenija.</font><br/>
<font size="4">	Prosim.</font><br/>
<br/>
<font size="4">	</font><b><font size="4">ANDREJA ZABRET (PS LMŠ): </font></b><font size="4">Predsedujoči, hvala za besedo.</font><br/>
<font size="4">	Ja, v sestavi komisije kot člana komisije Jože Horvat, Gregor Perič in jaz kot predsednica komisije, podajam zapisnik o ugotovitvi izida glasovanja za enega člana Programskega sveta RTV Slovenija. Razdeljenih je bilo osemnajst glasovnic, oddanih je bilo osemnajst glasovnic. Neveljavnih ni bilo, se pravi veljavnih je bilo osemnajst glasovnic.</font><br/>
<font size="4">Kandidati so prejeli naslednje število glasov: Greiner Petra 1 glas, dr. Leon Oblak 11 glasov, Oblak Tavčar Jadranka 0 glasov, dr. Martin Premk 3 glasove, Savič Domen 0 glasov, Weissenbach Matej 3 glasove in dr. Žilič Fišer Suzana 0 glasov.</font><br/>
<font size="4">Na podlagi tega je večino glasov vseh članov in članic Mandatno-volilne komisije - to je najmanj deset glasov od devetnajstih - prejel naslednji kandidat in to je dr. Oblak Leon. </font><br/>
<br/>
<font size="4">	</font><b><font size="4">PODPREDSEDNIK LJUBO ŽNIDAR:</font></b><font size="4"> Hvala lepa.</font><br/>
<font size="4">Komisiji se zahvaljujem za opravljeno delo in podano poročilo o izidu glasovanja.</font><br/>
<font size="4">	Na podlagi izida glasovanja ugotavljam, da smo določili kandidata, ki ga bomo vključili v besedilo predloga sklepa in ga posredovali v odločitev Državnemu zboru.</font><br/>
<font size="4">	Na glasovanje dajem naslednji predlog sklepa:</font><br/>
<font size="4">»Mandatno-volilna komisija predlaga Državnemu zboru, da sprejme sklep, s katerim se v Programski svet RTV Slovenija, na podlagi sedme alineje šestega odstavka 17. člena Zakona o Radioteleviziji Slovenija imenuje za člana dr. Leon Oblak. Za čas do izteka mandata članov imenovanih s sklepom o imenovanju sedmih članov Programskega sveta RTV Slovenija, na podlagi sedme alineje šestega odstavka 17. člena Zakona o Radioteleviziji Slovenija z dne 28. 4. 2020.« Za sprejem tega sklepa zadošča navadna večina.</font><br/>
<font size="4">	Ugotavljam, da je sklep soglasno sprejet. </font><br/>
<font size="4">	In s tem zaključujem to točko dnevnega reda. </font><br/>
<br/>
<font size="4">	</font><b><font size="4">Nadaljujem s 1.a točko dnevnega reda.</font></b><font size="4"> Prosim predsedujočo, da nas seznani z rezultati glasovanja o izboru kandidata, ki bo uvrščen v Predlog Sklepa o razrešitvi članice in imenovanju člana Slovenske nacionalne komisije za UNESCO.</font><br/>
<font size="4">	Prosim.</font><br/>
<br/>
<font size="4">	</font><b><font size="4">ANDREJA ZABRET (PS LMŠ): </font></b><font size="4">Hvala za besedo predsedujoči.</font><br/>
<font size="4">	V isti sestavi komisije podajam zapisnik glede glasovanja za enega člana Slovenske nacionalne komisije za UNESCO. Razdeljenih je bilo 18 glasovnic, oddanih je bilo 18 glasovnic. Neveljavnih ni bilo in veljavnih je bilo 18 glasovnic.</font><br/>
<font size="4">Kandidata sta prejela naslednje število glasov: Bandelli Marko 7 glasov, Jeraj Alenka 11 glasov. Kar pomeni, da je največ opredeljenih glasov članic Mandatno-volilne komisije prejela kandidatka Jeraj Alenka.</font><br/>
<br/>
<font size="4">	</font><b><font size="4">PODPREDSEDNIK LJUBO ŽNIDAR:</font></b><font size="4"> Hvala lepa.</font><br/>
<font size="4">Komisiji se zahvaljujem za opravljeno delo in podano poročilo o izidu glasovanja.</font><br/>
<font size="4">	Na podlagi izida glasovanja ugotavljam, da smo določili kandidatko, ki jo bomo vključili v besedilu predloga sklepa, ki ga bomo posredovali v odločitev Državnemu zboru.</font><br/>
<font size="4">Na glasovanje dajem naslednji predlog sklepa:</font><br/>
<br/>
<b><font size="4">9. TRAK: (AB) – 9.55</font></b><br/>
<br/>
<font size="4">	(nadaljevanje) »Mandatno-volilna komisija predlaga Državnemu zboru, da sprejme sklep, s katerim se v Slovenski nacionalni komisiji za UNESCO razreši članica Nina Maurovič ter imenuje za članico Alenka Jeraj.« Glasujemo. </font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je sklep soglasno sprejet.</font><br/>
<font size="4">	In s tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – OBRAVNAVO PREDLOGA SKLEPA O SPREMEMBAH SKLEPA O SESTAVI IN IMENOVANJU PREDSEDNIKA, PODPREDSEDNIKA, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU DOMNEVNEGA PRANJA DENARJA V NKBM D. D., DOMNEVNEGA NEZAKONITEGA FINANCIRANJA POLITIČNE STRANKE SDS IN DOMNEVNEGA NEZAKONITEGA FINANCIRANJA VOLILNE KAMPANJE SDS ZA PREDČASNE VOLITVE POSLANCEV V DRŽAVNI ZBOR 2018.</font></b><br/>
<b><font size="4">	</font></b><font size="4">Kot gradivo za to točko dnevnega reda ste prejeli predlog Poslanske skupine Liste Marjana Šarca z dne 12. 6. 2020 in delovno besedilo predloga sklepa z dne 18. 6. 2020. Še uvodna pojasnila; Poslanska skupina Lista Marjana Šarca je 12. junija 2020 sporočila, da za člana in podpredsednika navedene preiskovalne komisije predlaga Janija Möderndorferja, za »namestnega« člana pa Aljaža Kovačiča. V skladu z navedenim predlogom je pripravljeno besedilo predlog sklepa. </font><br/>
<font size="4">	Želi kdo o tem razpravljati? (Ne.) Ugotavljam, da ne. S tem zaključujem razpravo in dajem na glasovanje naslednji predlog sklepa:</font><br/>
<font size="4">»Mandatno-volilna komisija predlaga Državnemu zboru, da sprejme sklep o spremembah sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju domnevnega pranja denarja v NKBM d. d., domnevnega nezakonitega financiranja politične stranke SDS in domnevnega nezakonitega financiranja volilne kampanje SDS za predčasne volitve poslancev v Državni zbor 2018 v predlaganem besedilu.« Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	In s tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – NADZOR PREMOŽENJSKEGA STANJA ENO LETO PO PRENEHANJU FUNKCIJE NAMESTNIKA PREDSEDNIKA KOMISIJE ZA PREPREČEVANJE KORUPCIJE PO 21. ČLENU ZAKONA O INTEGRITETI IN PREPREČEVANJU KORUPCIJE.</font></b><br/>
<font size="4">	Gradivo ste članice in člani zaradi varstva podatkov prejeli v varovani predal v sistemu Udis. </font><br/>
<font size="4">	Uvodna pojasnila; 21. člen Zakona o integriteti in preprečevanju korupcije določa, da Državni zbor izvaja svoje pristojnosti glede nadzora nad predsednikom in namestnikoma predsednika KPK s smiselno uporabo določb tega zakona. Nadzor nad premoženjskim stanjem ureja zakon v 5. poglavju v členih od 41. do 46. Poklicni funkcionarji imajo v skladu z drugim odstavkom 41. člena dolžnost sporočiti komisiji podatke o svojem premoženjskem stanju, tudi po prenehanju funkcije in sicer najpozneje v enem mesecu po prenehanju funkcije ter tudi eno leto dni po prenehanju funkcije.</font><br/>
<font size="4">Glede na navedeno nam je dr. Igor Lamberger poročal o premoženjskem stanju leto dni po prenehanju funkcije namestnika predsednika Komisije za preprečevanje korupcije. </font><br/>
<font size="4">	Želi kdo o tem razpravljati? (Ne.) Ugotavljam, da ne. S tem razpravo zaključujem in na glasovanje dajem naslednji predlog sklepa: »Mandatno-volilna komisija se je na podlagi 21. člena v povezavi z drugim odstavkom 41. člena Zakona o integriteti in preprečevanju korupcije</font><br/>
<br/>
<b><font size="4">10. TRAK: (AB) – 10.00</font></b><br/>
<br/>
<b><font size="4">	</font></b><font size="4">(nadaljevanje) seznanila s podatki o premoženjskem stanju dr. Igorja Lambergerja, posredovanimi na obrazcu za odjavo premoženjskega stanja z dne 12. 6. 2020 ter nanje nima pripomb.« Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">Ugotavljam, da je sklep sprejet.</font><br/>
<font size="4">Zaključujem to točko dnevnega reda in 22. sejo Mandatno-volilne komisije.</font><br/>
<font size="4">Hvala lepa.</font><br/>
<br/>
<b><font size="4">Seja se je končala 2. julija 2020 ob 10.01.</font></b>
</root>