<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR </font></b><br/>
<b><font size="4">ODBOR ZA ZADEVE EVROPSKE UNIJE </font></b><br/>
<b><font size="4">135. seja </font></b><br/>
<br/>
<b><font size="4">in</font></b><br/>
<br/>
<b><font size="4">ODBOR ZA ZUNANJO POLITIKO </font></b><br/>
<b><font size="4">109. seja </font></b><br/>
<br/>
<b><font size="4">(18. marec 2022)</font></b><br/>
</p></div><br/>
<b><font size="4">Sejo sta vodila mag. Marko Pogačnik, predsednik Odbora za zadeve Evropske unije in Monika Gregorčič, predsednica Odbora za zunanjo politiko.</font></b><br/>
<b><font size="4">Seja se je začela ob 8.44.</font></b><br/>
<br/>
<b><font size="4">1. TRAK: (VP)</font></b><br/>
<br/>
<b><font size="4">	PREDSEDNIK MAG. MARKO POGAČNIK: </font></b><font size="4">Spoštovani kolegice, spoštovani kolegi, nadaljujemo s sejo, ki je zdaj odprta za javnost. </font><br/>
<font size="4">	</font><br/>
<font size="4">	Prehajamo na </font><b><font size="4">3. TOČKO DNEVNEGA REDA – ZASEDANJE SVETA EVROPSKE UNIJE ZA SPLOŠNE ZADEVE, BRUSELJ, 22. MAREC.</font></b><br/>
<b><font size="4">	</font></b><font size="4">Gradivo k tej točki smo prejeli od Vlade Republike Slovenije 17. marca na podlagi 8. člena Zakona o sodelovanju med Državnim zborom in Vlado v zadevah Evropske unije.</font><br/>
<font size="4">	Naprošam državnega sekretarja na Ministrstvu za zunanje zadeve gospoda Gašperja </font><br/>
<br/>
<b><font size="4">2. TRAK: (VP) 8.45</font></b><br/>
<br/>
<b><font size="4">	</font></b><font size="4">(nadaljevanje) Dovžana, da nam predstavi izhodišča za udeležbo delegacije Republike Slovenije na zasedanju.</font><br/>
<br/>
<font size="4">	</font><b><font size="4">GAŠPER DOVŽAN: </font></b><font size="4">Hvala lepa, predsedujoči. Spoštovane poslanke in poslanci člani obeh odborov. </font><br/>
<font size="4">	Čisto na kratko. Kot 1. točka je predvidena priprava zasedanja evropskega Sveta, ki bo 24. in 25. marca. Kar zajema vsebino, sem že pri prejšnji točki dnevnega reda povedal pravzaprav vse. </font><br/>
<font size="4">	Naslednja točka bo evropski semester. Ministri bodo najprej obravnavali sintezo poročila evropskega predsedstva o posameznih prispevkih sestav sveta k procesu evropskega semestra kot odziv na jesenski paket priporočil Evropske komisije. Letošnji proces evropskega semestra bo seveda predvsem v znamenju vojne v Ukrajini in pa velikih negotovosti na ekonomskem področju in tudi finančnem, ki prihajajo zlasti seveda z inflacijo, ki postaja čedalje večja težava. In pa seveda naslednje vprašanje je tudi vprašanje suspenza pravil pakta stabilnosti in rasti, ki vemo, da je vse od začetka pandemije pravzaprav aktualno in ves čas nekako je v zraku vprašanje, kdaj bomo se vrnili nazaj na stara pravila in znižali ekspanzivno finančno oziroma fiskalno politiko. </font><br/>
<font size="4">	Naslednja pomembna tema bo konferenca o prihodnosti Evrope, kjer se približujemo zaključku tega procesa. Francija kot predsedujoča bo podala poročilo o četrtem plenarnem zasedanju konference, ki je potekala med 11. in 12. marcem in na katerem so bila predstavljena priporočila zadnjih dveh evropskih državljanskih panelov, in sicer na temi močnejše gospodarstvo, socialna pravičnost in pa delovna mesta, izobraževanje, kultura, mladina in šport ter digitalna preobrazba in kot druga zakrožena tema vloga EU v svetu in pa migracije. Tu smo prešli nekako v zadnjo, finalno fazo razprave, tako da pričakujemo, da bo na francosko predsedstvo zelo velik pritisk v smeri, da vodi ta proces na inkluziven, transparenten način in da seveda zagotavlja, da ima ves čas tudi podporo ostalih držav članic. Lahko rečem, da je v zadnjem času nekaj nezadovoljstva v svetu glede vodenja tega dosjeja, ker se nekatere države počutijo nekoliko izključene, in pa seveda nezadovoljstvo tudi prihaja s strani državljanov, ker se preferira določene institucionalne teme, kar pa je posledica zlasti stališč Evropskega parlamenta. Tako, da pričakujemo zelo razgreto, temu lahko rečem, razpravo. Seveda pa bodo ministri podali in pa državni sekretarji podali tudi mnenja o tem, kako zagotoviti, da bo končno poročilo konference res celostno in uravnoteženo in da bo vključevalo vsa priporočila državljanov, ki so sodelovali v razpravi, pri čemer mora biti ves čas jasno, da je konferenca posvetovalno in ne odločevalsko telo. </font><br/>
<font size="4">	Naslednja tema bo prenovitev uredbe o statutu in pa financiranju evropskih političnih strank in evropskih političnih fundacij. Svet, pričakuje se, da bo svet delni splošni pristop glede predloga prenove uredbe Evropskega parlamenta o financiranju evropskih političnih strank in političnih fundacij. Tako, da revizija, če grem malo na vsebino, revizija olajšuje sodelovanje evropskih političnih strank z nacionalnimi strankami na način, da so lahko evropske politične stranke udeležene v nacionalnih kampanjah, ko gre za teme Evropske unije. Gre tudi za vprašanje ureditve vprašanja pomanjkanja virov in pa preglednosti financiranja zlasti glede donacij in pa financiranja iz držav </font><br/>
<br/>
<b><font size="4">3. TRAK: (VP) 8.50</font></b><br/>
<br/>
<b><font size="4">	</font></b><font size="4">(nadaljevanje) zunaj EU. Gre tudi za vprašanje zmanjševanja upravnih bremen in pa višanja pravne varnosti. Te spremembe, ki so predlagane, torej ciljajo na zagotovitev višjih standardov preglednosti tudi za kampanje, ki potekajo na spletu, to je novost. Lahko rečem, kar zadeva slovenskih stališč, da Slovenija na tem področju pravzaprav ima zelo striktno zakonodajo in ta prepoveduje financiranje referendumski kampanj s strani tujih pravnih in fizičnih oseb. Prepovedno je tudi financiranje strank iz tujine, tako da iz tega vidika je torej vsa regulativa, ki se predlaga, pravzaprav nekaj, kar je že skladno z našo ureditvijo.</font><br/>
<font size="4">	To je v glavnem vsa vsebina tokratnega zasedanja. Če so še kakšna vprašanja, bom pa seveda z veseljem nanje odgovoril.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za predstavitev izhodišč. </font><br/>
<font size="4">	Na glasovanje dajem predlog sklepa, ki se glasi:</font><br/>
<font size="4">	»Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za splošne zadeve, ki bo v Bruslju, 22. marec, in jih podprl«. Glasujemo.</font><br/>
<font size="4">	Kdo je za? (6 članov.) Je kdo proti? (?)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	S tem končujem 3. točko dnevnega reda.</font><br/>
<br/>
<font size="4">	Besedo predajam predsednici Odbora za zunanjo politiko gospe Moniki Gregorčič.</font><br/>
<br/>
<font size="4">	</font><b><font size="4">PREDSEDNICA MONIKA GREGORČIČ: </font></b><font size="4">Hvala. Spoštovani.</font><br/>
<font size="4">	Ugotavljam, da smo se članice in člani Odbora za zunanjo politiko seznanili z izhodišči za udeležbo delegacije Republike Slovenije na zasedanju Sveta Evropske unije za splošne zadeve, ki bo v Bruslju 22. marca 2022.</font><br/>
<font size="4">	</font><br/>
<font size="4">	S tem končujem 3. točko dnevnega reda in 109. sejo Odbora za zunanjo politiko. </font><br/>
<font size="4">	</font><br/>
<font size="4">	Besedo pa vračam predsedniku Odbora za zadeve Evropske unije mag. Pogačniku. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala.</font><br/>
<font size="4">	</font><br/>
<font size="4">	Prehajamo na </font><b><font size="4">4. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O NOTRANJEM TRGU OBNOVLJIVIH PLINOV ZEMELJSKEGA PLINA IN VODIKA.</font></b><br/>
<b><font size="4">	</font></b><font size="4">Gradivo od 4. do 9. točke smo prejeli od Vlade Republike Slovenije 3. marca na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za obravnavo omenjenega gradiva v Državnem zboru je 18. marec. Gradivo k 4., 5., 6. točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za infrastrukturo, okolje in prostor kot matičnem delovnem telesu. Slednji je omenjena gradiva obravnaval na 57. nujni seji 13. marca in sprejel mnenja, ki smo jih prejeli. </font><br/>
<font size="4">	Ker sta 4. in 5. točka vsebinsko povezani, predlagam, da predstavitev in razpravo o obeh točkah opravimo pri tej točki, nato pa ločeno glasujemo o predlogih stališč.	</font><br/>
<font size="4">	Naprošam državnega sekretarja na Ministrstvu za infrastrukturo gospa Blaža Košoroka, da nam predstavi uredbe in direktive ter zlasti predlog  stališča Republike Slovenije.</font><br/>
<font size="4">	</font><br/>
<font size="4">	</font><b><font size="4">BLAŽ KOŠOROK: </font></b><font size="4">Hvala lepa, gospod predsednik, za besedo. Torej spoštovane poslanke in poslanci. </font><br/>
<font size="4">	Uredba o notranjem trgu obnovljivih plinov zemeljskega plina in vodika je del zakonodajnega paketa Pripravljeni na 55, ki želi z olajšanjem uvajanja obnovljivih in nizko-ogljičnih plinov spodbuditi razogljičenje tega plina. Republika Slovenija podpira prenovo uredbe in vključitev obnovljivih virov in nizko-ogljičnih plinov in vodika v sistem regulacije plinskega trga. Plinski paket vsebuje določbe, ki omogočajo lažji dostop do obstoječega plinskega omrežja z odpravo tarif za čezmejne povezovalne plinovode in z nižanjem tarif na vstopnih točkah. Ker lahko pričakujemo zelo različno dinamiko razvoja vodikovih omrežij, si bo Slovenija prizadevala za fleksibilno uvajanje uvedbe izstopnih točk in povezovalnih </font><br/>
<br/>
<b><font size="4">4. TRAK: (VP) 8.55</font></b><br/>
<br/>
<b><font size="4">	</font></b><font size="4">(nadaljevanje) tarif na posameznih območjih, če razvoj vodikove infrastrukture in trga z vodikom še ne bo na pričakovanem nivoju, potrebnem za smiselno uvedbo tega sistema. Slovenija bo zaradi vloge operaterjev pri vzdrževanju stabilnosti plinskega sistema pozorno spremljala tudi razvoj določb člena, ki uvaja popuste na tarife za obnovljive in nizko-ogljične pline, in si prizadevala za ohranjanje sposobnosti operaterja prenosnega sistema za zanesljivo izvajanje vseh nalog v zvezi s prenosom plina. Pozvala bo tudi k optimizaciji narokov operaterjev vodikovih omrežij in operaterjev prenosnih sistemov zemeljskega plina, kar bi lahko potekalo v obliki enotnega obstoječega združenja za zemeljski plin in vodik. Uredba predvideva tudi učinkovito in skupno rabo infrastrukture in skladišč ter skupne nakupe strateških zalog plina in Slovenija se bo seveda glede predlaganih mehanizmov prizadevala za nezavezujoč pristop. </font><br/>
<font size="4">	Hvala lepa.</font><br/>
<font size="4">	Lahko preidem na 5. točko? Hvala za besedo še enkrat.</font><br/>
<font size="4">	Gre za predlog do direktive Evropskega sveta, kar se tiče o skupnih pravilih notranjega trga obnovljivih plinov zemeljskega plina in vodika. Torej ta direktiva o notranjem trgu obnovljivih plinov zemeljskega plina in vodika tvori del svežnja kot prej Pripravljeni na 55 in določa potrebno pravno osnovo za prehod na uporabo obnovljivih in nizko-ogljičnih plinov. Možno skladiščenje plina in prenos velikih količin energije po plinskih sistemih je eden izmed ključnih prispevkov plinskih sistemov k izpolnjevanju zastavljenih ciljev Evropske unije pri prehodu k nizko-ogljični družbi. Predlog direktive tako prilagaja in posodablja določbe / nerazumljivo/ plinom mešanice z metanom, zemeljskim plinom in na novo uvaja določbe na ločen prenos vodika preko novih vodikovih omrežij. Naša država podpira ključne usmeritve in določbe predloga direktive, od  katerih jih je nekaj že sama uvedla v novem Zakonu o oskrbi s plini. Slovenija si bo v povezavi z lastniško ločitvijo operaterja vodikovega omrežja prizadevala za možnost oblike izvajanja operaterja vodikovega omrežja v obliki neodvisnega operaterja sistema oziroma spodbujala k računovodski ločitvi kot zadostnemu kriteriju za ločitev dejavnosti znotraj obstoječega operaterja. Kar se tiče vzpostavitve plinske oziroma vodikove infrastrukture, si bi Slovenija prizadevala za primerne časovne roke, ki bodo omogočali pridobitev vseh dovoljenj. Umeščanje objektov nove plinske vodikove infrastrukture v prostor je namreč postopek, ki v Sloveniji običajno traja več časa. Zagovarjali bomo stališče, da morajo biti roki enaki na daljši rok od umeščanja projektov skupnega interesa v prostor. Prizadevali si bomo tudi za čim bolj jasne dikcije glede določb ranljivega odjemalca in ukrepov za njegovo zaščito v kritičnem času.</font><br/>
<font size="4">	Hvala lepa.  </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za to predstavitev. </font><br/>
<font size="4">	Na 84. seji 15. marca je gradivo k 4., 6., 7., 8. in 9. točki obravnavala tudi Komisija Državnega sveta za mednarodne odnose in evropske zadeve ter sprejela mnenje, ki smo ga prejeli. </font><br/>
<font size="4">	Za predstavitev mnenja komisije Državnega sveta k 4. in 5. točki naprošam člana komisije gospoda Bogomirja Vnučca.</font><br/>
<br/>
<font size="4">	</font><b><font size="4">BOGOMIR VNUČEC: </font></b><font size="4">Hvala lepa. </font><br/>
<font size="4">	Kot ste povedali, ste prejeli pisna mnenja. Na kratko. Komisija podpira predlog stališča Republike Slovenije do obeh uredb. Če mi dovolite, enako velja tudi za vse ostale točke.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala.</font><br/>
<font size="4">	Odpiram razpravo. K razpravi se je prvi prijavil mag. Andrej Rajh. </font><br/>
<br/>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Hvala lepa.</font><br/>
<font size="4">	Lep pozdrav vsem skupaj!</font><br/>
<font size="4">	Varna in zanesljiva oskrba z energenti je naša dolžnosti in v stranki SAB seveda se za to zavzemamo in tudi podpiramo. In tudi zato imamo v volilnem programu napisano, da bomo podprli ustanovitev tretjega zelenega energetskega stebra. In v tej luči tudi podpiram prenos te direktive zato, da postanemo energetsko varni, zanesljivi, neodvisni tudi na področju oskrbe s plini. In če vemo, da se cene energentov sedaj zelo, zelo višajo in da so podvržene zelo hudim tržnim, bom rekel, tudi manipulacijam, potem je jasno, da moramo za varno in zanesljivo oskrbo poskrbeti sami in tudi razvijati vse te tehnologije na podlagi sintetičnih plinov, vodikovih tehnologij in podobnih zadev. Zato bi si tudi sam osebno želel, da bi sredstva programa Next Generation in React namenili za odpornost naše industrije in naših prebivalcev proti šokom in tudi zato so taka sredstva bila namenjena. </font><br/>
<br/>
<b><font size="4">5. TRAK: (VP) 9.00</font></b><br/>
<br/>
<b><font size="4">	</font></b><font size="4">(nadaljevanje) Kar se tega tiče, bi pa samo še, kar pa se zadev s plinom tiče, pa bi samo en medklic rad dal glede na to, da je zdaj vlada posegla tudi na naš pritisk na cene pogonskih goriv, ki so zdaj na voljo vsem uporabnikom, tudi tistim v tranzitu po fiksni maksimalni ceni. In v primeru, da bodo podjetja, ki zdaj prodajajo pač ta goriva po taki ceni, kdajkoli od države zahtevala, bom rekel, odškodnino za morebitno izgubo, ki je pri tem nastala, bi samo rad poudaril, da bi bilo mogoče smiselno za nerezidente oziroma potnike v tranzitu omejiti nakup po taki ceni goriva. Hkrati pa poudarjam, da bi lahko enako kot je zdaj pri pogonskih gorivih regulirala tudi cene zemeljskega plina, kar bi imelo direktno posledice in učinke na vse uporabnike, ki se ogrevamo z zemeljskim plinom, in vse, bom rekel, tiste energetike, ki daljinsko toploto oddajajo končnim odjemalcem.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala mag. Rajhu za razpravo.</font><br/>
<font size="4">	Na glasovanje dajem predlog stališča k 4. točki kot je objavljen na 3. in 4. strani prejetega gradiva:</font><br/>
<font size="4">	»Republika Slovenija podpira prenovo uredbe in vključitev obnovljivih virov plina, nizko-ogljičnih plinov in vodika v sistem regulacije plinskega trga. Ker lahko pričakujemo zelo različno dinamiko razvoja vodikovih omrežij, si bo Slovenija prizadevala za fleksibilno uvajanje uvedbe vstopno-izstopnih točk in povezanih tarif na posameznih območjih, čer razvoj vodikove infrastrukture in trga z vodikom še ne bo na pričakovanem nivoju, potrebnem za smiselno uvedbo tega sistema. Predlog uredbe tudi dopolnjuje in spreminja Uredbo EU 2017/1938, vendar so po naši oceni te spremembe preobsežne in bi morale biti obravnavane v ločenem postopku prenove te uredbe. Glede učinkovite in skupne rabe infrastrukture in skladišč ter skupnih nakupov strateških zalog plina si bo Slovenija prizadevala za nezavezujoč pristop pri uporabi predlaganih mehanizmov«. Glasujemo.</font><br/>
<font size="4">	Kdo je za? (8 članov.) Je kdo proti? (?)</font><br/>
<font size="4">	Ugotavljam, da je stališče sprejeto. </font><br/>
<br/>
<font size="4">	Končujem 4. točko dnevnega reda.</font><br/>
<br/>
<font size="4">	Prehajamo na </font><b><font size="4">5. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O SKUPNIH PRAVILIH NOTRANJEGA TRGA OBNOVLJIVIH PLINOV, ZEMELJSKEGA PLINA IN VODIKA.</font></b><br/>
<b><font size="4">	</font></b><font size="4">Uvodno predstavitev in razpravo smo opravili že pri prejšnji točki.</font><br/>
<font size="4">	Na glasovanje dajem stališče, ki se glasi:</font><br/>
<font size="4">	»Republika Slovenija podpira prenovo plinske direktive in vključitev obnovljivih virov plina, nizko-ogljičnih plinov in vodika v sistem regulacije plinskega trga. Na ta način se določa potrebna pravna osnova za prehod na uporabo obnovljivih in nizko-ogljičnih plinov tudi preko danes dobro delujočega plinskega sistema. Možnost skladiščenja plina in prenosov velikih količih energije po plinskih sistemih je eden izmed ključnih doprinosov plinskih sistemov k izpolnjevanju zastavljenih ciljev Evropske unije pri prehodu k nizko-ogljični družbi. Predlog direktive tako prilagaja in posodablja določbo o prenosu novih plinov v mešanici z metanom in na novo uvaja določbe za ločen prenos vodika preko novih vodikovih omrežij. Republika Slovenija podpira ključne usmeritve in določbe predloga direktive, od katerih jih je že sama uvedla v novem Zakonu o oskrbi s plini. Slovenija ima v zvezi s predlogom direktive tudi nekaj vsebinskih in konkretnih pomislekov, ki jih bo zagovarjala v postopku usklajevanja v Svetu Evropske unije«. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je stališče sprejeto. </font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O ENERGIJSKI UČINKOVITOSTI STAVB. </font></b><br/>
<b><font size="4">	</font></b><font size="4">Naprošam državnega sekretarja na Ministrstvu za infrastrukturo gospoda Blaža Košoroka, da nam predstavi predlog direktive in še zlasti predlog stališča Republike Slovenije. </font><br/>
<br/>
<font size="4">	</font><b><font size="4">BLAŽ KOŠOROK: </font></b><font size="4">Hvala, spoštovani predsednik, še enkrat za besedo.</font><br/>
<font size="4">	Torej Predlog spremembe direktive o energetski učinkovitosti stavb dopolnjuje zakonodajni paket Priprava na 55 iz julija </font><br/>
<br/>
<b><font size="4">6. TRAK: (VP) 9.05</font></b><br/>
<br/>
<b><font size="4">	</font></b><font size="4">(nadaljevanje) lanskega leta z ukrepi, katerih cilj je doseči razogljičenje stavbnega fonda do leta 2050. Ker stavbe ustvarjajo 36 % emisij toplogrednih plinov v Evropski uniji, je predlog pomemben za celotno sestavo paketa. Predlog predvideva, da naj bi do leta 2030 vse novogradnje veljal nov standard t. i. nič emisijskih zgradb. Nove javne stavbe bi morale biti brez-emisijske že leta 2027 naprej. Skoraj nič energijska raven ostaja standard za nove stavbe. Slovenija seveda pozdravlja in podpira predlog spremembe direktive ter meni, da predstavlja dobro osnovo za nadaljevanje poglobljene razprave, ki bo privedla do sprejetja zakonodajnega akta, ki bo od držav članic zahteval, da dosežejo izboljšanje energetske učinkovitosti stavb s ciljem, da na ravni Evropske unije dosežemo izboljšanje skupne energetske učinkovitosti do leta 2030. Slovenija meni, da je potrebno upoštevati emisije ogljika in drobnih delcev PM2.5. Meni, da je pač potrebno to upoštevati v celotnem življenjskem ciklu tako pri prenovah kot tudi pri novogradnjah, vendar je treba ukrepe uvajati postopno in skladno s politiko in ukrepi v vseh instrumentih EU, ki podpirajo socialno pravičen prehod, še posebej zaščititi ranljiva gospodinjstva, zmanjšati energetsko revščino in zagotavljati cenovne dostopnosti stanovanj. Predlog opredeljuje tudi nove strožje minimalne standarde energetske učinkovitosti za obstoječe stavbe. Slovenija predlog sicer podpira, a ima zadržke glede na stanje stavb v Sloveniji, kjer imamo velik delež energetsko ne prenovljenega starejšega stavbnega fonda in po grobih ocenah zahteva predstavlja predvsem za Slovenijo velik finančni izziv. Predlog zahteva tudi uvedbo nacionalnih načrtov za prenove stavb, ki bi nadomestil dolgoročne strategije prenove in bi bil bolj uspešni pri tem pri celotni določitvi operativnega orodja za načrtovanje razogljičenja stavbnega fonda tudi z večjim poudarkom na financiranju in zagotavljanju, da so izvedbe prenove stavb na voljo ustrezno usposobljeni delavci. Slovenija seveda pozdravlja uvajanje večjega števila novih definicij, pri tem pa pričakujemo, da bodo / nerazumljivo/ jasne in utemeljene, saj lahko to vpliva tudi na koriščenje evropskih sredstev za namen prenove stavb. Predlog določa tudi obvezno napeljavo cevi za električne kable za vse novogradnje in stavbe, ki so v večji prenovi, okrepljena je pa zlasti uvedba polnilnih mest novih in prenovljenih poslovnih stavbah. Podpiramo predlagano, izpostavljamo pa, da imamo zelo razpršeno lastništvo v večstanovanjskih stavbah in temu primerno tudi skupno lastništvo parkirnih mest. Zaradi navedenega obstaja v Sloveniji velik izziv, kako bomo nameščali, bom rekel, polnilna mesta pri obstoječih večstanovanjskih stavbah. Potrebno bo odpraviti ovire, ki so upravni in lastniški zapleti, s katerimi se srečujejo pač posamezni lastniki, ko poskušajo namestiti polnilno mesto na svojem ali pa na skupnem parkirišču. Poleg tega še opozarjamo, da je potrebno naslavljati varnost digitalnih podatkov, ki nastanejo pri možni funkcionalnosti dvosmernega oziroma pametnega polnjenja ter pri avtomatizaciji ter regulaciji stavb.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za to predstavitev.</font><br/>
<font size="4">	Na glasovanje dajem predlog stališča kot je objavljeno na 3. strani prejetega gradiva:</font><br/>
<font size="4">	»Republika Slovenija pozdravlja in podpira Predlog direktive o energetski učinkovitosti stavb. Republika Slovenija meni, da predstavlja Predlog spremembe Direktive Evropskega Parlamenta in Sveta 2010/31/EU o energetski učinkovitosti stavb dobro osnovo za nadaljnjo poglobljeno razpravo, ki bo privedla do sprejetja zakonodajnega akta, ki bo od držav članic zahteval, da dosežejo izboljšanje energetske učinkovitosti stavb s ciljem, da se na ravni Evropske unije doseže cilj izboljšanja skupne energetske učinkovitosti do leta 2030«. Glasujemo.</font><br/>
<font size="4">	Kdo je za? (8 članov.) Je kdo proti? (Nihče.)</font><br/>
<font size="4">	Ugotavljam, da je stališče sprejeto. </font><br/>
<br/>
<font size="4">	Prehajamo na </font><b><font size="4">7. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O AVTOMATIZIRANI IZMENJAVI PODATKOV ZA POLICIJSKO SODELOVANJE TER SPREMEMBI SKLEPOV SVETA 2008/615/PNZ IN 2008/616/PNZ TER UREDB 2018/1776, 2019/817, 2019/818 EVROPSKEGA PARLAMENTA IN SVETA.</font></b><br/>
<b><font size="4">	</font></b><font size="4">Gradivo k 7. in 8. točki je bilo v skladu z določili Poslovnika Državnega zbora dodeljeno v obravnavo </font><br/>
<br/>
<b><font size="4">7. TRAK: (VP) 9.10</font></b><br/>
<br/>
<b><font size="4">	</font></b><font size="4">(nadaljevanje) Odboru za zadeve Evropske unije kot pristojnemu odboru in Odboru za notranje zadeve, javno upravo in lokalno samoupravo kot matičnemu delovnemu telesu. Slednji je omenjeno gradivo obravnaval na 67. nujni seji 8. marca in sprejel mnenje, ki smo ju prejeli.</font><br/>
<font size="4">	Naprošam državnega sekretarja na Ministrstvu za notranje zadeve dr. Boža Predaliča, da nam predstavi predlog uredbe in zlasti predlog stališč Republike Slovenije. </font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala lepa za besedo, gospod predsednik. </font><br/>
<font size="4">	Spoštovani poslanke in poslanci!</font><br/>
<font size="4">	Skušal bom kratko predstaviti glavne poudarke navedene direktive. In sicer evropski prostor, Evropska unija predstavlja velik geografski prostor prostega pretoka blaga in oseb, kar pa vsekakor povzroča tudi določeno varnostno tveganje. In ravno v luči tega zmanjševanja varnostnega tveganja je nujno dobro sodelovanje policij vseh držav Evropske unije. T. i. prümski okvir oziroma prümska sklepa določata pravila za avtomatizirano izmenjavo profilov DNK, prstnih odtisov in podatkov iz registrov vozil med organi, pristojnimi za preprečevanje, odkrivanje in preiskavo kaznivih dejanj. Prva ta Prümska deklaracija je bila sprejeta v času slovenskega predsedovanja v letu 2008 in seveda jo je treba pač posodobiti, prilagoditi novim izzivom in seveda novim tehnološkim zmožnostim. Cilj predloga je predvsem izboljšati, racionalizirati in olajšati izmenjavo informacij s pridobitvijo tehničnih rešitev, vključitvijo dodatnih kategorij podatkov iz nacionalnih podatkov zbirk, vključitve Europola v izmenjavo in posodobitvijo nadaljnjih postopkih za dostop do podatkov, ki ustrezajo zadetku. Glede predloga uredbe predlagamo stališče, da Slovenija predlog podpira, saj meni, da bodo predlagane spremembe prispevale k nadaljnji krepitvi izmenjave informacij med pristojnimi organi Evropske unije, olajšale operativno sodelovanje in s tem seveda zagotovila večjo varnost državljanov Evropske unije, kar je v teh kritičnih politično-varnostni situaciji še posebej pomembno. Seveda pa bomo pri predlogu uredbe izhajali, posebno pozornost bomo namenili tudi varstvu temeljnih človekovih pravic in načela varstva osebnih podatkov, seveda v sorazmernosti do zagotavljanja varnosti državljanov.</font><br/>
<font size="4">	A mogoče še tisto predstavim?</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Lahko.</font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala za to. Spoštovane poslanke in poslanci. Hvala predsedniku, da lahko predstavim še 8. točko.</font><br/>
<font size="4">	Te točke se nekako navezujejo druga na drugo, zato sem to tudi predlagal. V tem primeru pa gre za izmenjavo informacij med organi kazenskega pregona držav članic. Tu pa se dopolnjuje, posodablja t. i. švedska iniciativa, ki je bila sprejeta leta 2006. Sedaj po tolikih letih je seveda tudi pri njej potrebno izvesti določene posodobitve. Cilj predloga je ureditev organizacijskih in postopkovnih vidikov izmenjave informacij med organi preprečevanja, odkrivanja in preiskovanja kaznivih dejanj v Evropski uniji. Skupna pravila bodo oziroma bi zagotavljala enakovreden dostop za pristojne organe katerekoli države članice, približala skupne minimalne standarde za učinkovito in uspešno delovanje enotnih kontaktnih točk ter določila uporabo enotnega kanala za izmenjavo informacij. Glede predloga tudi te direktive predlagamo stališče, da Slovenija predlog podpira, saj meni, da bodo predlagane spremembe prispevale k nadaljnji krepitvi izmenjave informacij med pristojnimi organi Evropske unije in s tem seveda zagotavljala večjo varnost državljanom. Seveda bomo tudi pri pogajanjih o predlogu te direktive namenili posebno pozornost varstvu temeljnih človekovih pravic, načelu varstva osebnih podatkov seveda pod upoštevanjem načela sorazmernosti.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju. </font><br/>
<font size="4">	Ker je predlog stališča pri 7. točki daljši, če se strinjate, ga nebi bral v celoti. Dajem na glasovanje predlog stališča Republike Slovenije kot je objavljen na 4. strani prejetega gradiva.</font><br/>
<br/>
<b><font size="4">8. TRAK: (VP) 9.15</font></b><br/>
<br/>
<b><font size="4">	</font></b><font size="4">(nadaljevanje) Glasujemo.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je stališče sprejeto.</font><br/>
<br/>
<font size="4">	Končujem 7. točko dnevnega reda.</font><br/>
<br/>
<font size="4">	Prehajamo na </font><b><font size="4">8. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O IZMENJAVI INFORMACIJ MED ORGANI KAZENSKEGA PREGONA DRŽAV ČLANIC TER RAZVELJAVITVI OKVIRNEGA SKLEPA SVETA 2006/960.</font></b><br/>
<b><font size="4">	</font></b><font size="4">Na glasovanje dajem predlog stališča. Predlog stališča je daljši in, če se strinjate, ga nebi bral v celoti. Glasujemo pa o stališču kot je objavljeno na 4. strani prejetega gradiva. Glasujemo.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je stališče sprejeto. </font><br/>
<br/>
<font size="4">	Prehajamo na </font><b><font size="4">9. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPREMEMBI UREDBE 2018/1727 EVROPSKEGA PARLAMENTA IN SVETA TER SKLEPA SVETA 2005/671 V ZVEZI Z DIGITALNO IZMENJAVO INFORMACIJ V PRIMERIH TERORIZMA.</font></b><br/>
<b><font size="4">	</font></b><font size="4">Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za pravosodje kot matičnemu delovnemu telesu. Slednji ga je obravnaval na 38. seji 14. marca 2022 in sprejel mnenje, ki smo ga prejeli.</font><br/>
<font size="4">	Naprošam državnega sekretarja na Ministrstvu za pravosodje gospoda Zlatka Rateja, da nam predstavi predlog uredbe in zlasti predlog stališča Republike Slovenije.</font><br/>
<br/>
<font size="4">	</font><b><font size="4">JOSIP LUKENDA: </font></b><font size="4">Hvala za besedo, spoštovani predsedujoči.</font><br/>
<font size="4">	Spoštovani poslanke in poslanci!</font><br/>
<font size="4">	Ena glavnih prednostnih nalog Eurojusta je tudi boj proti terorizmu, ki zahteva učinkovito izmenjavo informacij med pristojnimi organi, agencijami ter organi EU za preprečevanje, odkrivanje, preiskovanje ali pregon terorističnih kaznivih dejanj. Eno ključnih Eurojustovih orodij je evropska pravosodna protiteroristična evidenca. V njej se shranjuje in navzkrižno preverja informacije o sodnih postopkih v zvezi s terorističnimi kaznivimi dejanji, ki jih zagotavljajo države članice. To poteka na enak način kot navzkrižno preverjanje operativnih podatkov, povezanih s primeri pravosodnega sodelovanja. Poglavitni namen tega procesa je prepoznava povezav med sodnimi postopki za boj proti terorizmu v različnih državah in potreb po usklajevanju. Prav izboljšanje delovanje protiteroristične evidence je bilo na podlagi ugotovitev študije o digitalnem kazenskem pravosodju opredeljeno kot ena ključnih prednostnih nalog evropskega kazenskega prava. Predlog predvideva vzpostavitev in uporabo varnih komunikacijskih kanalov pri izmenjavi občutljivih podatkov med državami članicami EU in Eurojustom. Nacionalni organi bodo morali nacionalnega člana v Eurojustu obveščati o pomembnih spremembah v nacionalnih postopkih, posodabljanje podatkov pa bo lahko tudi delno avtomatizirano. Posredovane podatke v sistemu vodenja zadev Eurojusta bodo nadzorovali nacionalni člani, ki bodo odločali o pravicah do dostopa do informacij. Predlagana uredba dopolnjuje uredbo o Eurojustu z določbami glede varne digitalne izmenjave informacij v primerih terorizma in vzpostavitve sistema vodenja zadev za obdelavo operativnih osebnih podatkov. S tem se bo dodatno okrepila Eurojustova vloga pri usklajevanju in sodelovanju med nacionalnimi organi, pristojnimi za preiskovanje in pregon hudih kaznivih dejanj, zlasti terorizma. Ta cilj bo dosežen tako, da se Eurojustu omogoči učinkovitejša prepoznava povezav med vzporednimi čezmejnimi preiskavami in pregoni v zvezi s terorističnimi kaznivimi dejanji, proaktivno zagotavljanje povratnih informacij o teh povezavah državam članicam EU ter učinkovitejša in varnejša izmenjava podatkov med državami članicami, Eurojustom in tretjimi državami. Republika Slovenija torej pozdravlja in podpira predlog uredbe. Seveda si bomo še naprej prizadevali za ravnotežje med učinkovito izmenjavo ustreznih informacij </font><br/>
<br/>
<b><font size="4">9. TRAK: (VP) 9.20</font></b><br/>
<br/>
<b><font size="4">	</font></b><font size="4">(nadaljevanje) v primerih terorizma med vsemi deležniki ter visoko ravnjo varstva osebnih podatkov tako z vidika kategorij osebnih podatkov, ki se obdelujejo, kot tudi z vidika obdobja hrambe teh podatkov ob spoštovanju načela sorazmernosti ter temeljnih načel kazenskega postopkovnega prava.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala.</font><br/>
<font size="4">	Se pa opravičujem državnemu sekretarju, ker sem ga napačno poimenoval. Danes je z nami gospod Josip Lukenda. Še enkrat opravičilo.</font><br/>
<font size="4">	Zdaj interesa za razpravo ni, zato dajem na glasovanje stališče. Če se strinjate, ker je stališče daljše, ga nebi bral v celoti, je pa besedilo enako kot je objavljeno na 3. in 4. strani prejetega gradiva. Glasujemo.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je stališče sprejeto. </font><br/>
<br/>
<font size="4">	Prehajamo na </font><b><font size="4">10. TOČKO DNEVNEGA REDA - ZASEDANJE SVETA EVROPSKE UNIJE ZA KMETIJSTVO IN RIBIŠTVO, BRUSELJ, 21. MAREC.</font></b><br/>
<b><font size="4">	</font></b><font size="4">Gradivo k točki dnevnega reda smo prejeli od Vlade Republike Slovenije 17. marca na podlagi 8. člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">	Naprošam državnega sekretarja na Ministrstvu za kmetijstvo, gozdarstvo in prehrano gospoda Antona Hareja, da nam predstavi izhodišča za udeležbo slovenske delegacije na zasedanju Sveta.</font><br/>
<br/>
<font size="4">	</font><b><font size="4">ANTON HARE: </font></b><font size="4">Hvala lepa za besedo, spoštovani predsedujoči.</font><br/>
<font size="4">	Spoštovani poslanci in poslanke!</font><br/>
<font size="4">	V ponedeljek, 21. marca, odhajamo v Bruselj minister plus trije spremljajoči. To je enodnevni dogodek. Širša delegacija je predvidena zaradi točke glede razmer na trgu kot posledica vojne kot prvo. In kot drugo tudi zaradi samostojne / nerazumljivo/ točke, ki smo jo uspeli s predsedujočo državo Francijo dogovoriti, da odpremo problematiko glifosata. Na kratko naprej mi dovolite, da pretečem vse točke. Najprej gre za točko o strateških načrtih Madžarske, o skupni izjavi razširjanja Višegrajske skupine. To bom podrobno kasneje predstavil. In avstrijska ročka Razno o beljakovinski strategiji Evropske unije. Med delovnim kosilom bo neformalni posvet o problematiki velikih zvezi (volkovi in medvedi), škod po velikih zvereh je v vseh državah članicah vedno večji. Potem bodo spregovorili na stanju na trgih kot posledica vojne v Ukrajini. Sledi sporočilo o uporabi zdravstvenih in okoljskih standardov za uvožene kmetijske in agroživilske proizvode. Poročilo bo pripravila Evropska komisija. Sledi točka, ki sem jo že omenil, ki jo je predlagala Republika Slovenija, glede problematike glifosata za uporabo na nekmetijskih površinah in o sami uredbi o trajnostni rabi pesticidov. Zdaj pa, če še vsako posebej malo bolj predstavim. </font><br/>
<font size="4">	Pri potrditvi strateškega načrta skupne kmetijske politike Slovenija pričakuje, da bo Evropska komisija že do konca marca podala pripombe na oddan predlog, osnovni dokument za črpanje sredstev iz evropskega kmetijskega sklada. Zakaj je to potrebno? Zato, da pravočasno pripravimo vse dodatne pravilnike in razpise še v letošnjem letu za učinkovito in čim prejšnje začetke črpanja sredstev iz evropskega kmetijskega sklada v letu 2023. To bi bila ta prva točka.</font><br/>
<font size="4">	Naslednja točka, stanje na trgu v luči vojne v Ukrajini. Potrebno je redno spremljanje razmer na kmetijskih trgih, to počnemo tudi sami kakor tudi vsaka posamezna članica. Posebej nas v Sloveniji </font><br/>
<br/>
<b><font size="4">10. TRAK: (VP) 9.25</font></b><br/>
<br/>
<b><font size="4">	</font></b><font size="4">(nadaljevanje) skrbi stanje v prašičerejskem sektorju. In pa tudi nekoliko smo bili večinoma odvisni od uvoza umetnih gnojil iz Ruske federacije. Če bi se vojna nadaljevala, bi morebiti bile tudi motnje v dobavi pšenice. Zaenkrat imamo vse največje pridelovalce in predelovalce pšenice, nam zagotavljajo, da imajo zagotovljene zaloge do naslednje žetve, kar je v bistvu spodbudno, vendar če bi se  ta vojna nadaljevala, je seveda potrebno na skupni ravni z vsemi članicami Evropske unije najti neka sredstva, kajti sredstva zgolj iz krizne rezerve ne bodo dovolj. Tako, da v bistvu to je neka dolgoročna priprava, v kolikor bi se vojna nadaljevala.</font><br/>
<font size="4">	Pod točko Razno, kakor sem že omenil, na pobudo Slovenije ugotavljamo pomanjkanje alternativ glifosatu predvsem na nekmetijskih, to so ob železniških tirih. Zaenkrat je uporaba glifosata dovoljena v Evropski uniji do 15. decembra letos. Sicer je že podan predlog, da se zadeva podaljša. Sam predlog ocenjuje države Nizozemska, Švedska, Francija in Madžarska plus dve organizaciji (Evropska agencija za varno hrano in Evropska agencija za kemikalije). Pričakujemo, da bo odločitev sprejeta seveda do tega datuma, ki sem ga omenil. Problematika je, ker nimamo alternativnih možnosti oziroma v vseh državah članicah se iščejo alternativne metode za nadomestilo herbicidov. In zaenkrat je še nimamo, tako da seveda je potrebno pravočasno ali podaljšati ali poiskati ustrezno alternativo glifosatu. </font><br/>
<font size="4">	Naslednja točka je povečanje potenciala rastlinskih beljakovin v Evropski uniji skladno z zelenim dogovorom. Slovenija zelo podpira ta dokument. Povečana pridelava stročnic v sami Evropski uniji bo bistveno pripomogla k trajnostnemu in raznolikemu kmetijstvu ter  zmanjšuje odvisnost od uporabe mineralnih gnojil, prispeva k zmanjšanju emisij toplogrednih plinov ter stročnice izboljšujejo aktivno rodovitnost tal in ščitijo pred erozijo tal. Zdaj Evropska unija ima velik primanjkljaj pri rastlinskih beljakovinah. Poslužujemo se uvoza iz tretjih držav, ki pa je pogosto povezano s krčenjem gozdov. V bistvu prispevamo, tudi s tem spodbujanjem se bo bistveno povečala samooskrba Evropske unije s stročnicami. </font><br/>
<font size="4">	Potem skupna izjava ministrov razširjene Višegrajske skupine o strateških načrtih skupne kmetijske politike. V Višegradu smo 4. marca vse države Višegrajske skupine z Bolgarijo, Hrvaško, Romunijo in tudi Slovenijo sprejeli izjavo ministrov o strateških načrtih skupne kmetijske politike. Ti nas nekoliko skrbijo, ker so zelo ambiciozni, se pravi strategija od vil do vilic ne upošteva različno izhodiščno stanje držav članic in napredek v preteklosti ter predvidevamo, da so nekateri cilji zelo težko izvedljivi in nerealni. </font><br/>
<font size="4">	Potem imamo naslednjo točko, skupni dokument isto mislečih držav članic o predlogu uredbe o trajnostni rabi pesticidov. Tudi Slovenija podpira splošni cilj v zvezi z zmanjševanjem uporabe fitofarmacevtskih sredstev, vendar smo tudi tukaj računali na to, da bo komisija upoštevala različne izhodiščne okoliščine posameznih držav članic in se nam nekje določeni cilji zdijo nesorazmerni in manj uresničljivi. Izrazili bomo zaskrbljenost v zvezi z nekaterimi predlogi komisije iz osnutka uredbe, v bistvu gre za osnutek uredbe, o trajnostni rabi </font><br/>
<br/>
<b><font size="4">11. TRAK: (VP) 9.30</font></b><br/>
<br/>
<b><font size="4">	</font></b><font size="4">(nadaljevanje) pesticidov, ki je bil pred kratkim posredovan državam članicam. Kaj nas najbolj skrbi? Najbolj nas skrbi v bistvu prepoved uporabe fitofarmacevtskih sredstev na območjih Nature 2000. Kakor veste, smo država članica z največjo pokritostjo območij z Naturo 2000 in prepoved na teh območjih bi pomenilo velik hendikep za našo pridelavo in preskrbo s hrano. Hkrati pa so zastavili si cilj zmanjšanja uporabe fitofarmacevtskih sredstev za kar 50 %, kar se nam zdi nekoliko pretirano.</font><br/>
<font size="4">	Hvala lepa za poročilo.</font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju za predstavitev izhodišč.</font><br/>
<font size="4">	Na glasovanje dajem predlog sklepa, ki se glasi:</font><br/>
<font size="4">	»Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za kmetijstvo in ribištvo, ki bo v Bruslju, 21. marec, in jih bo podprl«. Glasujemo.</font><br/>
<font size="4">	Kdo je za? (7 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	S tem končujem 10. točko dnevnega reda in 135. sejo Odbora za zadeve Evropske unije. </font><br/>
<font size="4">	Vsem skupaj se zahvaljujem za udeležbo in vam želim lep in miren vikend. </font><br/>
<br/>
<b><font size="4">Seja je bila končana 18. marca 2022 ob 9.32.</font></b>
</root>