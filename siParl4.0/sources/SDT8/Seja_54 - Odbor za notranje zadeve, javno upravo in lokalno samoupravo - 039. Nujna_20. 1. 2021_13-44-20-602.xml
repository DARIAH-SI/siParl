<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA NOTRANJE ZADEVE, JAVNO UPRAVO IN LOKALNO SAMOUPRAVO</font></b><br/>
<b><font size="4">39. nujna seja </font></b><br/>
<br/>
<b><font size="4">(20. januar 2021)</font></b><br/>
</p></div><br/>
<b><font size="4">Sejo je vodil mag. Branko Grims, predsednik odbora.</font></b><br/>
<b><font size="4">Seja se je začela ob 14.06.</font></b><br/>
<br/>
<b><font size="4">1. TRAK: (VP) </font></b><br/>
<br/>
<b><font size="4">	PREDSEDNIK MAG. BRANKO GRIMS: </font></b><font size="4">Spoštovani, vsem prav lep pozdrav. Hvala za udeležbo danes. Opravičilo zaradi novinarjev, ki so mi dobesedno se postavili na pot, tako da začenjamo s 3 minute zamude. </font><br/>
<font size="4">	Začenjamo 39. nujno sejo Odbora za notranje zadeve, javno upravo in lokalno samoupravo.</font><br/>
<font size="4">	Opravičenih danes za sejo ni, so pa nam dana naslednja pooblastila. Poslanka gospa Mojca Škrinjar nadomešča poslanko gospo Anjo Bah Žibert, poslanka gospa Maša Kociper nadomešča poslanca gospoda Franca Kramarja, poslanec Mihael Prevc nadomešča poslanca gospoda Blaža Pavlina in poslanec gospod Jože Lenart nadomešča poslanca gospoda Rudija Medveda.</font><br/>
<font size="4">	Glede dnevnega reda ugotavljam, da do roka ni bilo pripomb v zvezi z njim. S tem je dnevni red določen tako kot je bil poslan s sklicem seje. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA, TO JE ZAKONITOST DELOVANJA RAČUNSKEGA SODIŠČA REPUBLKE SLOVENIJE Z VIDIKA INTEGRITETE IN AVTONOMIJE ČLANOV RAČUNSKEGA SODIŠČA REPUBLIKE SLOVENIJE. </font></b><font size="4">Skupina poslank in poslancev s prvopodpisanim mag. Brankom Grimsom je 12. 1. 2021 vložila zahtevo za sklic nujne seje odbora s točko dnevnega reda Zakonitost delovanja Računskega sodišča Republike Slovenije z vidika integritete in avtonomije članov Računskega sodišča Republike Slovenije.</font><br/>
<font size="4">	Najprej bi besedo pač dal predstavniku predlagatelja. </font><br/>
<font size="4">	Postopkovni predlog imate. Prosim.</font><br/>
<br/>
<font size="4">	</font><b><font size="4">IGOR PEČEK (PS LMŠ): </font></b><font size="4">Hvala lepa.</font><br/>
<font size="4">	Spoštovani predsednik, glede na vsebino in pa naslov točke, ki ste jo ravnokar prebrali, se pač moram oglasiti, ker imam za vas oziroma za predlagatelje te seje konkreten postopkovni predlog. Gre pa za naslednje. Verjamem, da kot dolgoletni poslanec veste, da Računsko sodišče kot državni organ, nadzor njegovega delovanja in pa posledično tudi delovanje funkcionarjev, ki vodijo ta organ, spada pod pristojnost Komisije za nadzor javnih financ. Če želite razpravljati o avtonomiji članov Računskega sodišča – tako namreč izhaja iz te točke, ki ste jo predlagatelji današnje seje predlagali –, bi, po mojem mnenju, takšno sejo morali obravnavati na Komisiji za nadzor javnih financ. Lahko mi verjamete, in to tudi povem, da kot predsednik Komisije za nadzor javnih financ bi takšno sejo tudi sklical. Da pa se tematsko sejo z vsebino, ki je v pristojnosti komisije za nadzor javnih financ sklicuje na za to nepristojnem pododboru, pa po mojem mnenju, gospod predsednik, ni korektno in meče slabo luč tako na vas, spoštovani gospod predsednik, kot tudi na člane odbora. In nenazadnje tudi zakonitost z vidika integritete, o kateri želite danes razpravljati, ni v pristojnosti tega odbora, ampak oba dobro veva, da je nosilec zakona, ki ureja integriteto, Ministrstvo za pravosodje. </font><br/>
<br/>
<b><font size="4">2. TRAK: (VP) 14.10</font></b><br/>
<br/>
<font size="4">	(nadaljevanje) Zato, če že kje drugje obravnava kot pred Komisijo za nadzor javnih financ, bi to lahko kvečjemu bil Odbor za pravosodje. </font><br/>
<font size="4">	Vsem tukaj je sicer jasno, zakaj ste predlagatelji se odločili in predlagali to temo na vašem odboru, in tega ne nameravam posebej komentirati. Se pa kot predsednik Komisije za nadzor javnih financ predvsem čutim dolžnega opozoriti vas na to, da ta odbor ni pristojen za obravnavo današnje točke in zato je moj postopkovni predlog, da to sejo zaključite, predlagatelji pa naj vložijo to isto zahtevo za sklic tematske seje pri Komisiji za nadzor javnih financ. Prepričan sem, da bo samo na takšen način obravnava te tematike, o kateri želite danes razpravljati, tudi v skladu s poslovnikom Državnega zbora.</font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Hvala lepa.</font><br/>
<font size="4">	Odbor za notranje zadeve, javno upravo in lokalno samoupravo je seveda pristojen za nadzor celotne javne uprave in organiziranost in delovanje javnega sektorja vključno s stranpotmi, ki pri tej zgodbi nastajajo. To je najbrž jasno vsem. Glede tega je tukaj stvar jasna in s sejo bomo nadaljevali.</font><br/>
<font size="4">	Zdaj bi besedo kot predlagatelj prevzel sam zato, da predstavim današnji predlog. </font><br/>
<font size="4">	Veste, da je...</font><br/>
<font size="4">	Kaj želite, postopkovno? Prosim.</font><br/>
<br/>
<font size="4">	</font><b><font size="4">JANJA SLUGA (PS SMC): </font></b><font size="4">Spoštovani predsedujoči, tudi sama ugotavljam precej podobno zadevo kot jo je zdaj izpostavil kolega Peček. </font><br/>
<font size="4">	Jaz bi želela opozoriti, da poslovnik Državnega zbora v svojem 33. členu zelo jasno določa, da se ustanovijo delovna telesa za spremljanje stanja na posameznih področjih in da odlok o ustanovitvi in nalogah delovnih teles tudi zelo natančno določa, kaj je delovno področje posameznega delovnega telesa. In delovno področje tega delovnega telesa ni to, kar bi želeli danes obravnavati. In Računsko sodišče je pa še posebej organ, ki ima določeno stopnjo avtonomije in ki ga je s tega vidika potrebno še posebej tretirati. In tu se lahko strinjam s kolegom Pečkom, da je neko drugo delovno telo tisto, ki je pristojno za obravnavo te točke. Mi je pa žal, da kolega Peček ni sprožil skladno s poslovnikom tudi spora o pristojnosti, kar bi se tudi lahko zgodilo, pa bi potem čisto dokončno razčistili, mogoče tudi s pomočjo Zakonodajno-pravne službe, katero je tisto delovno telo, ki je pristojno.</font><br/>
<font size="4">	Jaz se lahko zdaj spustim še v podrobnejšo razpravo in jo utemeljujem na dolgo in na široko, pa tega ne bom, vseeno ne, storila, vsaj ne na tej točki, ko sem tako omejena s časom. Ampak dajmo res, mislim, mi tu zlorabljamo to delovno telo, hkrati pa politiziramo nek drug državni organ, za katerega si, verjamem, vsi skupaj tega ne želimo.</font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Prosim.</font><br/>
<font size="4">	Zdaj vas je že več za, če želite vsi postopkovno, prosim, dobite vsi besedo. Potem bom povedal, ko bomo...</font><br/>
<font size="4">	Prosim.</font><br/>
<br/>
<font size="4">	</font><b><font size="4">NATAŠA SUKIČ (PS Levica): </font></b><font size="4">Ja, hvala, predsedujoči. </font><br/>
<font size="4">	Jaz pač postopkovno predlagam, če že ne poslušate argumentov in ne spoštujete tega, kar so vam citirali kolegi, kar piše v poslovniku, da daste na glasovanje ali izvedemo sejo v okviru tega odbora ali ne. Mislim, da si poslanke in poslanci vsaj to zaslužimo, da povemo in da smo mi tisti, ki zaščitimo poslovniške določbe, če jih že vi kot predsedujoči očitno ne nameravate. Zato je moj postopkovni predlog, da o predlogu poslanca iz LMŠ glasujemo. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Prosim, gospa Kociper.</font><br/>
<br/>
<font size="4">	</font><b><font size="4">MAŠA KOCIPER (PS SAB): </font></b><font size="4">Ja, lep pozdrav. </font><br/>
<font size="4">	Pridružujem se pomislekom kolegov ali je ta odbor oziroma Odbor za notranje zadeve, javno upravo in lokalno samoupravo, kot je v celoti ime tega odbora, pristojen za to problematiko, kot je potem v nadaljevanju izhajajoča iz sklica te seje. Res, da poslovnik določa, tako kot ste povedali, da je odbor za notranje zadeve pristojen za javno upravo in sistem javnih uslužbencev, a vendar pa iz samega sklica seja in iz predlaganih sklepov kaže, da gre tukaj za čisto nekaj drugega, za obračunavanje z predsednikom Računskega sodišča, </font><br/>
<br/>
<b><font size="4">3. TRAK: (VP) 15.00</font></b><br/>
<br/>
<b><font size="4">	</font></b><font size="4">(nadaljevanje) kar pa gotovo ni pristojnost tega odbora. In seveda ne rabiš biti jedrski fizik, da ugotoviš, da je celotno bistvo problema v tem, da SDS-u gre v nos osnutek poročila o nabavah te opreme, mask in ostalega. In če je to smisel te seje, kar je evidentno, da je, bi potem tudi pričakovala, da je med prilogami, se pravi med gradivom za sejo, ta osnutek poročila priložen. In da vemo o čem se pogovarjamo, pa da vidimo, če je res napisan pristransko ali ni pristransko. Tako se pa bomo pogovarjali o integriteti kar tako nekaj povprek, vedoč, da gre za diskreditacijo predsednika Računskega sodišča zaradi osnutka poročila, tega poročila pa ni med gradivom in se ga tudi naj nebi omenjalo, dokler ni dokončno. </font><br/>
<font size="4">	Če boste to sejo dovolili kljub našim pomislekom, predsednik, potem dajmo tudi razpravljati o tem, kaj piše v tem poročilu in če je to poročilo res razbremenilo posamezne predstavnike vlade. Veliko ljudi namreč misli, da ne. </font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Hvala. </font><br/>
<font size="4">	Še, prosim.</font><br/>
<br/>
<font size="4">	</font><b><font size="4">MAG. DUŠAN VERBIČ (PS SMC): </font></b><font size="4">Hvala lepa za besedo, predsednik. </font><br/>
<font size="4">	Tudi jaz se pridružujem postopkovnim, vendar z vsemi do sedaj razpravljavci, sploh pa prvemu, spoštovanemu predsedniku Komisije za nadzor javnih financ, ki se je nekako skliceval o pristojnosti in podobno, moram priznati, da tisti člen, ki govori o pristojnosti Komisije za nadzor javnih financ, prav gotovo tema ali vsebina, ki je danes v razpravi, prav gotovo, sem trdno na stališču, ni v pristojnosti Komisije za nadzor javnih financ. Sam ocenjujem, da matični odbor je pristojen za tovrstno obravnavo. In v kolikor, se pravi / nerazumljivo/ poslanski kolegi pred menoj, ki imajo ali so izpostavili dilemo glede razprave, ne razumem, zakaj niso sprožili pač nek postopek, da bi se ugotovilo znotraj Državnega zbora, kdo je pristojen v tem primeru.	</font><br/>
<font size="4">	Zato predlagam, da s sejo nadaljujemo.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Glejte, jaz bom počasi tole farso malo prekinil, če želite vsi še na isto temo debatirati. Jaz bi samo nekaj opozoril. Zdajle recimo - do kam smo prišli - je bilo rečeno, da je problem ker še ni poročila. Edini, ki je o poročilu javno govoril, je gospod Vesel na tiskovni konferenci, s čimer je bistveno odstopil tudi od dosedanje prakse. Se pravi, če je to očitek, potem ga naslovite nanj, in to boste imeli še dovolj priložnosti kasneje v razpravi.</font><br/>
<font size="4">	Če želi še kdo dati kakšen predlog, če ne, bom dal pojasnilo o pristojnostih, tudi v zvezi z odlokom, ki to ureja v Državnem zboru. </font><br/>
<font size="4">	Prosim.</font><br/>
<br/>
<font size="4">	</font><b><font size="4">MAG. BOJANA MURŠIČ (PS SD): </font></b><font size="4">Hvala lepa, predsednik, za besedo.</font><br/>
<font size="4">	Jaz moram reči, da se pridružujem in ne bom, sploh ne, ponavljala to, kar so moji kolegi povedali. Glede na to, da sem tudi članica Komisije za nadzor javnih financ, bi vsekakor nekako ta zadeva spadala pod to področje. Če že ne na to področje, potem na področje pravosodja. Če pa že govorimo o integriteti, pa tudi bi lahko Komisija za mandate, volitve in imenovanja tudi to obravnavala. </font><br/>
<font size="4">	Ampak pustimo to. Mene je nekaj drugega zbodlo. Vi ste povedali, da, pač pred postopkovnimi, da boste v imenu predlagatelja predstavljali gradivo. Glede na to, da ima ta odbor dva podpredsednika, predlagam, predsednik, da se usedete v klop in eden od vaših podpredsednikov prevzame predsedovanje. In boste lahko konstruktivno sodelovali kot predlagatelj na seji. V nasprotnem primeru bomo imeli malce težav, kajti vi boste vsako zadevo lahko komentirali kot predlagatelj. In se mi zdi, da bi bilo izjemno korektno, da bi to tudi storili, kajti do sedaj se je vedno dogajalo tako, da pač predsedujoči nebi bil naj predlagatelj te točke.</font><br/>
<font size="4">	Hvala lepa in pričakujem, da boste tako tudi storili. Hvala lepa.</font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Hvala.</font><br/>
<font size="4">	Prosim, še vaš predlog.</font><br/>
<br/>
<font size="4">	</font><b><font size="4">TINA HEFERLE (PS LMŠ): </font></b><font size="4">Ja, hvala lepa. Gospod predsednik, jaz pričakujem, da boste na vse postopkovne predloge, ki so bili zdaj podani, tudi odgovorili, da jih ne bomo kar pospravili pod mizo. </font><br/>
<font size="4">	Je pa moj postopkovni predlog zelo podoben prejšnjim, vendar vseeno drugačen. Namreč 73. člen poslovnika govori v četrtem odstavku o tem, da Državni zbor glasuje o tem, da je treba pridobiti mnenje Zakonodajno-pravne službe. </font><br/>
<br/>
<b><font size="4">4. TRAK: (VP) 14.20</font></b><br/>
<br/>
<b><font size="4">	</font></b><font size="4">(nadaljevanje) Torej moj postopkovni predlog glede pristojnosti tega odbora za obravnavo tematike, ki jo imamo danes na dnevnem redu, ni, da vi odločite, da se seja konča ali prekine ali karkoli drugega, ampak je postopkovni predlog, da v skladu s četrtim odstavkom 73. člena poslovnika, ki vam veleva, da daste na glasovanje vprašanje o tem ali je potrebno sklicati Zakonodajno-pravno službo, pridobiti njeno mnenje, preden se nadaljuje ta seja s to točko. In potem bomo vsi lahko mirne volje ali razpravljali na tem odboru ali pa na kakšnem drugem, ki je bolj pristojen, po mojem mnenju.</font><br/>
<font size="4">	Torej želim, da v skladu s poslovnikom daste ta sklep, da se ta seja konča ali prekine in da se o tem, o pristojnosti izreče Zakonodajno-pravna služba, na glasovanje. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Prosim, še.</font><br/>
<br/>
<font size="4">	</font><b><font size="4">NATAŠA SUKIČ (PS Levica): </font></b><font size="4">Poglejte, spoštovani. Mi, poslanke in poslanci, moramo zaščititi integriteto parlamenta in našega matičnega odbora. In tukaj ste slišali vrsto poslovniških razlogov, zakaj danes o tem tukaj na tem mestu brez, da izpolnite vse te robne pogoje, ki so bili navedeni na primer, sploh nimamo kaj razpravljati. Zato prosim, da prekinete to sejo in najprej zaprosite Zakonodajno-pravno službo za mnenje. V kolikor tega ne nameravate storiti, pa ponovno zahtevam, da vsaj dovolite poslankam in poslancem, da glasujemo o tem. Kajti gre navsezadnje tudi za našo integriteto, napadate pa seveda neodvisno avtonomno institucijo, diskreditirate s to sejo. In to niso heci, da nas vlečete v to umazano igro. </font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Hvala.</font><br/>
<font size="4">	Zdaj od vseh seveda pričakujemo vsi, najbrž upravičeno, da vsi poznamo poslovnik. Po poslovniku med vodenjem seje pač oziroma delovnega telesa razlaga poslovnik predsedujoči, to je dobesedno citat 282. člena. To upam, da vsi poznate. </font><br/>
<font size="4">	Drugo, tisto, kar bi tudi dodatno pričakoval, da vsi poznate, je odlok, ki ureja pristojnosti delovnih teles. In ga citiram: »Odbor za notranje zadeve, javno upravo in lokalno samoupravo obravnava problematiko vezano na: javno upravo in sistem javnih uslužbencev, na sistemsko urejanje organiziranosti in delovanja javnega sektorja, na plačni sistem v javnem sektorju, na javna naročila« in tako naprej in tako naprej. Vsi, ki ste se narobe sklicevali, to je izrecna pristojnost tega delovnega telesa, ne pa obratno kot ste napačno navajali.</font><br/>
<font size="4">	Drugo, kar se tiče vodenja seje. To, da je predlagatelj hkrati tudi vodi sejo, če bo potrebno se bomo seveda tudi tukaj ustrezno organizirali in zamenjali, ampak zaenkrat ni za to nobene potrebe. Taka je bila tudi dolgotrajna praksa, ki jo je ravno vodila s strani tistih strank, ki ste zdajle to predlagali, pač tista, ki je bila voditeljica nekaterih delovnih teles in voditelj. Konkretni primer, imeli smo skupno sejo, ki sta jo vodila gospod Nemec in gospa Violeta Tomić. Oba sta bila predsedujoča oziroma predsednika odborov in oba sta bila hkrati predlagatelja na isti seji z isto zadevo, danes pa pravite, da je to problem. Jaz vam garantiram, da se ne bom za vsakega oglasil, če pa bo potrebno, če bo debata taka, se bomo že ustrezno organizirali in pač potem bo prevzel vodenje eden od podpredsednikov.</font><br/>
<font size="4">	Zdajle bi vas še seznanil, da poslanec gospod Igor Peček nadomešča poslanca gospoda Janija Möderndorferja.</font><br/>
<font size="4">	Toliko z moje strani.</font><br/>
<font size="4">	Glejte, to lahko zavlačujemo v nedogled. Mi pa ni jasno, da vam ni v interesu, da bi vsi organi v Republiki Sloveniji poslovali zakonito, verodostojno in da bi celotni javni sektor deloval na način tako kot do določa slovenska ustava. Ustavo imam tukaj, jo bom tudi citiral, verjemite, v uvodu, in verjemite, da bo tudi zelo zanimivo ravno pri teh zadevah, o katerih danes govorimo. </font><br/>
<font size="4">	Prosim. Ampak tole je zadnjo, ker potem bom pač štel, da so postopkovni... Prosim.</font><br/>
<br/>
<font size="4">	</font><b><font size="4">TINA HEFERLE (PS LMŠ): </font></b><font size="4">Ja, poglejte, gospod predsednik. Najprej hvala za to čudovito uverturo v moj postopkovni predlog. Pa ga bom še enkrat ponovila, ker me niste razumeli.</font><br/>
<font size="4">	Oba veva, da poslovnik pozna postopkovne predloge, o katerih lahko odloča predsednik oziroma predsedujoči </font><br/>
<br/>
<b><font size="4">5. TRAK: (VP) 14.25</font></b><br/>
<br/>
<b><font size="4">	</font></b><font size="4">(nadaljevanje) arbitrarno, in pa imamo postopkovne predloge, o katerih predsednik sam ne sme in ne more odločati, ampak jih mora dati na glasovanje. In o tem govori četrti odstavek 73. člena, ki sem ga prej navajala, in vam bom še enkrat povedala: »Državni zbor odloča o tem ali je potrebno pridobiti mnenje Zakonodajno-pravne službe«. Prvi del tega odstavka, ki ga navajam, res govori, da lahko vi sami odločite o tem, da je potrebno pridobiti takšno mnenje, drugi del odstavka pa govori o tem, da če Državni zbor odloči o tem, torej ta odbor, potem pa morate prekiniti sejo in počakati na odločitev Zakonodajno-pravne službe. </font><br/>
<font size="4">	Torej v posledici tega besedila morate moj postopkovni predlog dati na glasovanje, druge izbire nimate. Oziroma če ga ne boste dali na glasovanje, boste sami kršili poslovnik, in verjamem, da se tega dobro zavedate. In tukaj se kaže vaš motiv, zakaj ste sklicali točno to sejo s točno tako vsebino na Odboru za notranje zadeve – ker ga seveda vodite vi kot predlagatelj.</font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Glejte, ne obstaja primer, to mi je ravnokar povedala tudi služba, da bi za takle predlog, ki ga obravnava eno delovno telo, zahtevali oziroma pač pridobili mnenje pravne službe. To se pravi, to ni niti v skladu ne s poslovnikom niti ni v skladu s tem, kar je običajni pravni red, ki velja v vsaki parlamentarni organizaciji oziroma v vsakem parlamentu, in ki tudi nekaj velja. In seveda o tem ne bomo glasovali. </font><br/>
<font size="4">	Prosim.</font><br/>
<br/>
<font size="4">	</font><b><font size="4">NATAŠA SUKIČ (PS Levica): </font></b><font size="4">Dva postopkovna predloga, spoštovani.</font><br/>
<font size="4">	Prvo, da se opravičite, ker ste insinuirali, da Računsko sodišče deluje nezakonito, in insinuirali, da mi poslanci podpiramo nezakonitost. Istočasno sami po nekih čudnih zakonitostih vodite to sejo. </font><br/>
<font size="4">	In drugič, zahtevam, da se glasuje o mojih prejšnjih postopkovnih predlogih. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Prosim.</font><br/>
<br/>
<font size="4">	</font><b><font size="4">TINA HEFERLE (PS LMŠ): </font></b><font size="4">Glejte, nočete razumeti, pa vam bom prebrala člen oziroma odstavek člena, na katerega se sklicujem. Govori takole: »predsedujoči prekine delo Državnega zbora, če ugotovi«, se pravi on, predsedujoči, »da pri odločanju seja ni več sklepčna, če so pred odločanjem potrebna posvetovanja in v drugih primerih, če tako odloči Državni zbor. Če Državni zbor odloči, da je potrebno pridobiti mnenje delovnih teles, Zakonodajno-pravne službe ali vlade, predsedujoči prekine obravnavo točke dnevnega reda«. </font><br/>
<font size="4">	Torej jaz zahtevam, da odločamo, na podlagi tega odstavka, o mojem postopkovnem predlogu, da je potrebno za obravnavo te točke dnevnega reda pridobiti mnenje Zakonodajno-pravne službe o pristojnosti tega odbora za obravnavo te točke. In vi mi to pravico kratite s tem, ker ne date mojega postopkovnega predloga na glasovanje. Gospod predsednik, prosim vas, da se držite postopka, ki ga poslovnik veleva, in dajte moj postopkovni predlog na glasovanje. Saj imate večino, ne, koalicija? Boste pa že izglasovali tak sklep, ki vam bo po godu, ampak dajte ga na glasovanje. </font><br/>
<br/>
<font size="4">	</font><b><font size="4">PREDSEDNIK MAG. BRANKO GRIMS: </font></b><font size="4">Sejo prekinjam za 15 minut. Nadaljujemo ob 14.45. </font><br/>
<br/>
<font size="4">(Seja je bila prekinjena ob 14.29 in se je nadaljevala ob 14.45.)</font><br/>
<br/>
<b><font size="4">6. TRAK: (VP) 14.45</font></b><br/>
<br/>
<b><font size="4">	PREDSEDNIK MAG. BRANKO GRIMS: </font></b><font size="4">Če delujejo, vaše glasovalne kartice / izklop mikrofona/, da se lepo vidi, kakšna je večinska odločitev.</font><br/>
<font size="4">	Na glasovanje bom dal predlog za prekinitev in pridobitev mnenja, tako kot je prej zahtevala opozicija. Sam bom seveda glasoval proti. Tak predlog po mojem mnenju tudi ni ustrezen glede na poslovnik, še to posebej opozarjam, ampak zato, da prekinemo tole tirado popolnoma nesmiselnih procesnih predlogov, ni druge kot, da enostavno glasujemo. Potem se bo videlo razmerje sil in potem pač bomo šli na vsebino.</font><br/>
<font size="4">	Se pravi na glasovanje zdaj dajem, kot sem rekel, predlog opozicije za to, da se seja zdajle prekine in se pridobi tista stališča pravne službe in tako naprej, tako kot je bilo prej rečeno. </font><br/>
<font size="4">	Če želi še kdo obrazložiti glas? Ni? V redu, potem gremo na glasovanje.</font><br/>
<font size="4">	Začenjam glasovanje. Glasujemo. </font><br/>
<font size="4">	Kdo je za? (10 članov.) Kdo je proti? (9 članov.)</font><br/>
<font size="4">	Ugotavljam, da sejo prekinjamo.</font><br/>
<br/>
<font size="4">	Vsem želim lep pozdrav in se vidimo naslednjič. </font><br/>
<br/>
<b><font size="4">(SEJA JE BILA PREKINJENA 20. JANUARJA 2021 OB 14.47.)</font></b>
</root>