<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA FINANCE </font></b><br/>
<b><font size="4">44. seja.</font></b><br/>
<br/>
<b><font size="4">(9. februar 2022)</font></b></p></div><br/>
<b><font size="4">Sejo je vodil Robert Polnar, predsednik odbora.</font></b><br/>
<b><font size="4">Seja se je začela ob 12.00. </font></b><br/>
<br/>
<b><font size="4">1. TRAK: (VP) 12.00</font></b><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Spoštovane gospe in gospodje, kolegice in kolegi, lepo pozdravljeni. Pričenjam 44. sejo Odbora za finance.</font><br/>
<font size="4">	Obveščam vas, da je zadržan in se današnje seje ne more udeležiti član odbora poslanec Luka Mesec. Na seji pa kot nadomestni člani sodelujejo naslednji poslanci. In sicer: poslanec Blaž Pavlin namesto poslanca Jožefa Horvata iz Poslanske skupine Nova Slovenije, poslanec Gregor Perič namesto poslanke Monike Gregorčič iz Poslanske skupine Konkretno in poslanec Dejan Židan namesto poslanca Matjaža Hana iz Poslanske skupine Socialni demokrati.</font><br/>
<font size="4">	S sklicem seje ste prejeli predlagani dnevni red seje odbora. Dne 2. februarja ste prejeli predlog za širitev dnevnega reda z 2. točko, in sicer je to zahteva za oceno ustavnosti 48. člena Zakona o dodatnih ukrepih za preprečevanje širjenja, omilitev, obvladovanje, okrevanje in odpravo posledic COVID-19.</font><br/>
<font size="4">	Sprašujem predstavnico ministrstva za finance ali želi podati mnenje o tem predlogu.</font><br/>
<font size="4">	Izvolite, imate besedo. Mnenje največ tri minute. Prosim, državna sekretarka gospa Katja Lautar.</font><br/>
<br/>
<font size="4">	</font><b><font size="4">DR. KATJA LAUTAR: </font></b><font size="4">Hvala lepa.</font><br/>
<font size="4">	Torej mnenje Vlade Republike Slovenije o zahtevi za oceno ustavnosti in …</font><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Gospa, to ni zdaj mnenje vlade, ampak vi samo izrekate mnenje vlade o predlogu za razširitev dnevnega reda.</font><br/>
<br/>
<font size="4">	</font><b><font size="4">DR. KATJA LAUTAR: </font></b><font size="4">Ne, se opravičujem.</font><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Dobro, hvala lepa.</font><br/>
<font size="4">	Ali želijo svoja stališča v zvezi z razširitvijo dnevnega reda predstaviti predstavniki poslanskih skupin? Ne.</font><br/>
<font size="4">	Zato torej, gospe in gospodje, prehajamo na odločanje o predlogu za širitev z 2. točko dnevnega reda današnje seje odbora. </font><br/>
<font size="4">	Začenjam glasovanje. Glasujemo.</font><br/>
<font size="4">	Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<br/>
<font size="4">	V poslovniškem roku nisem prejel drugih predlogov v zvezi z dnevnim redom, zato ugotavljam, da je določen dnevni red kot vam je bil poslan za vabilom in kot je bil izglasovan danes z razširitvijo z 2. točko dnevnega reda.</font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA, TO JE PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPREMEMBI UREDBE EVROPSKE UNIJE ŠT. 575/2013 GLEDE ZAHTEV ZA KREDITNO TVEGANJE, TVEGANJE PRILAGODITVE KREDITNEGA VREDNOTENJA, OPERATIVNO TVEGANJE, TRŽNO TVEGANJE IN IZSTOPNI PRAG.</font></b><br/>
<b><font size="4">	</font></b><font size="4">Gradivo smo prejeli od vlade dne 28. januarja 2022 na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">	Odbor bo kot matično delovno telo predlog stališča obravnaval na podlagi drugega odstavka 154.h člena Poslovnika Državnega zbora. Svoje poročilo bo posredoval pristojnemu odboru, tj. Odboru za zadeve Evropske unije.</font><br/>
<font size="4">	K tej točki so vabljeni predstavnice in predstavniki Ministrstva za finance.</font><br/>
<font size="4">	Za uvodno dodatno razlago predloga stališča pa dajem besedo državni sekretarki z Ministrstva za finance gospe Katji Lautar.</font><br/>
<font size="4">	Prosim. </font><br/>
<br/>
<font size="4">	</font><b><font size="4">DR. KATJA LAUTAR: </font></b><font size="4">Hvala lepa. Spoštovani. </font><br/>
<font size="4">	Že konec oktobra je Evropska komisija objavila predlog obravnavane uredbe, ki je sicer del svežnja, sestavljenega iz treh delov. Manjše tehnične spremembe v zvezi s predlogom o verižni strukturi so bile nedavno obravnavane na vaši seji, v kratkem pa sledi še obravnava sprememb direktive o kapitalski ustreznosti.</font><br/>
<font size="4">	Uvodoma dovolite, da izpostavam, da se s tem predlogom sprememb uredbe zagotavlja implementacija mednarodnega sporazuma Basel, ki so ga v EU in tudi v drugih partnericah iz skupine G20 dosegle vse države v okviru baselskega odbora za bančni nadzor že decembra 2017. Kljub celoviti implementaciji navedenega sporazuma pa se s predlogom uredbe upoštevajo specifike bančnega sektorja v Evropski uniji, kar zagotavlja, da se kljub robustnim bonitetnim pravilom kapitalske zahteve v bančnem sektorju ne bodo bistveno povečale. </font><br/>
<br/>
<b><font size="4">2. TRAK: (VP) 12.05</font></b><br/>
<br/>
<b><font size="4">	</font></b><font size="4">(nadaljevanje) To je pomembno predvsem za zagotavljanje ustreznega obsega kreditiranja gospodarstva v EU kot tudi za ohranjanje konkurenčnosti bank. EU je že implementirala veliko večino Basel III standardov, predlagane reforme, ki pa jih je nedavno sprejela Evropska komisija, pa dopolnjujejo dosedanji regulatorni okvir za obdobje po finančni krizi s ciljem, da bi povečali torej konkurenčnost in vzdržnost bančnega sektorja. Nova pravila bodo zagotovila, da bodo EU banke postale odpornejše na morebitne ekonomske šoke, hkrati pa bodo lahko prispevale k okrevanju Evrope po pandemiji covid. Sedanji paket ima dva splošna cilja, torej prispevati k finančni stabilnosti in prispevati k stalnemu financiranju gospodarstva po krizi. Navedena splošna cilja pa lahko razdelimo na tri področja in ključne rešitve. Prvič, okrepitev kapitalskega okvirja, ki temelji na tveganju brez bistvenega povečanja kapitalskih zahtev. Drugič, povečanje poudarka na okoljskih, socialnih in upravljavskih tveganjih. Ter tretjič, nadaljnja uskladitev nadzornih pooblastil in orodij. Predlog spremembe je vlada obravnavala na svoji seji 27. februarja, jih podprla. Vlada namreč podpira namen in cilje te uredbe. Namen predloga je tudi zagotovitev, da se z notranjimi modeli, ki jih banke že uporabljajo za izračun svojih kapitalskih zahtev, ne podcenjujejo tveganja, s čimer se lahko zagotovi zadosten kapital, potreben za kritje teh tveganj. Poleg tega standardizirani pristopi za izračun kapitalskih zahtev so bolj občutljivi na tveganja. V procesu sprejemanja zakonodajnega predloga vlada meni, da se je potrebno prizadevati zlasti, da se v okviru tega predloga uredbe ne bo posegalo v ravnovesje med državo gostiteljico in matično državo, ki je bilo doseženo na ravni EU v preteklih letih. To je za nas še toliko bolj pomembno, ker se nanaša na vprašanje ravni uporabe izstopnega praga pri izračunavanju kapitalskih zahtev.</font><br/>
<font size="4">	Hvala.</font><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Hvala, gospa državna sekretarka.</font><br/>
<font size="4">	Kolegice in kolegi, odpiram razpravo o predlogu stališča.</font><br/>
<font size="4">	Poslanec Dušan Verbič, prosim.</font><br/>
<br/>
<font size="4">	</font><b><font size="4">MAG. DUŠAN VERBIČ (PS Konkretno): </font></b><font size="4">Hvala za besedo, predsednik. Vsem skupaj prav lep pozdrav.</font><br/>
<font size="4">	Uvodoma lahko povem, da zelo podpiram to predlagano stališče Republike Slovenije vezano na predlog uredbe Evropskega parlamenta in Sveta predvsem zaradi tega, kajti bistveno bolj se opredeljuje ta t.i. standard mednarodnega sporazuma Basel III. Nebi o tem kaj več govoril, kajti menim, tisti, ki malce to vsebino poznamo, se zavedamo, kako je potrebno ta t.i. Basel III dograditi in da se tudi v operativnosti bistveno bolj izvaja v bankah ali finančnih institucijah, ki so registrirane za kreditiranje oziroma opravljanje te dejavnosti. Tisto, kar je zelo dobrodošlo in za pozdraviti, je predvsem to, kar je v uvodni predstavitvi državna sekretarka tudi omenila, da težišče tega predloga je predvsem, da se zagotovi večja varnost t.i. kapitalske ustreznosti bank vezano predvsem na razne vrste tveganja. In tukaj je potrebno izpostaviti, da je optimistično pred nami ta predlog predvsem v kontekstu, da se zagotovi večja finančna stabilnost ne samo bank, tudi nasploh finančna stabilnost države. In tisto, kar je tudi za sedanji čas sila pomembno, to je zagotovitev po boljšem in stalnem financiranju gospodarstva v kriznih časih, kot smo sedaj v covidu ali pa katerekoli druge, če temu lahko tako rečem, krizne situacije, ki se prav gotovo na gospodarskih in finančnih trgih tudi pojavijo.</font><br/>
<font size="4">	Bi pa vseeno v zvezi s tem omenil, da mogoče se premalo pozornosti posveča in je bolj obrobne narave področje kriptovalut. Tukaj bi v tem kontekstu vseeno v razmislek ne kakršnakoli korekcija, ampak pogrešam tako na nivoju Evropskega parlamenta, da je večja pozornost nadzoru, kajti kriptovalute so pač te finančni inštrumenti in vemo, da se marsikaj tudi na teh področjih dogaja. In obstaja bojazen, da bodo kriptovalute lahko tudi zamajale marsikatero to t.i. </font><br/>
<br/>
<b><font size="4">3. TRAK: (VP) 12.10</font></b><br/>
<br/>
<b><font size="4">	</font></b><font size="4">(nadaljevanje) finančno stabilnost.</font><br/>
<font size="4">	Vseeno ker je nekaj besed tudi v naslovih tega predloga vezano na tveganje pa bi namenil še naslednje. Dejstvo je, da vsa tveganja, kakorkoli jih razume finančna stroka ali pa politika, imajo skupni imenovalec, in sicer da se vse vrste tveganj nekako prenese v neke individualne oblike, v tem primeru vsakokratni pogodbi, ki jih praviloma sklepajo stranke. Na eni strani se srečujemo s finančno institucijo, banko če se dotikamo kreditnega tveganja, na drugi strani pa imamo fizične ali pravne osebe ali osebe javnega prava. In dejstvo je, da ker smo pred dobrim tednom imeli tudi tukaj na plenarni seji zelo specifično zadevo, se pravi švicarske franke, se preprosto moramo zavedati, da tudi valutna tveganja so sestavni del tveganj. In valutna tveganja, kakorkoli že gledamo, je tudi ustavno sodišče in razne institucije priznavajo, da so to veljavne pogodbe. In tisti, ki se dotikamo pogodb, je zelo jasno povedano in tudi potrebno razumeti, da tovrstne pogodbe temeljijo na obligacijskih zakonikih in tudi zakonu o potrošniških kreditih, kar to pomeni, so civilnopravna pogodbena razmerja. In za reševanje tovrstnih zadev je izključna pristojnost sodišč ali pa postopki mediacij. Tako, da v tem kontekstu je potrebno tudi, ko es pogovarjamo o tveganjih, to omeniti in tudi zakonodajna veje oblasti se preprosto tega mora zavedati. </font><br/>
<font size="4">	Dejstvo je, da še eno zadevo bi rad opozoril, ko se dotikamo tega stališča. Upam, da se ne bo zgodilo to, kar se je zgodilo leta 2013, glede na to, da ta dogodek poznamo, ko so se dokapitalizirale banke v državni lasti in ko je enostranska odločitev Banke Slovenije ob vedenju takratne vlade, da se dokapitalizacija izvede tudi z vrednostnimi papirji fizičnih in pravnih oseb. Zato je toliko bolj moje pritrdilno stališče ali mnenje, da je potrebno vse tovrstne predloge na eni strani Evropskega parlamenta kot tudi stališče Republike Slovenije močno podpirati, da se implementacija Basel III resnično v celoti izvaja tudi v Republiki Sloveniji in da se kaj podobnega ne bo zgodilo. Seveda dodatni razlog, da predlog stališča podpiramo.</font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Hvala, gospod poslanec.</font><br/>
<font size="4">	Zaključujem razpravo. </font><br/>
<font size="4">	K predlogu stališča tudi ni bilo vloženega nobenega amandmaja, zato, gospe in gospodje, dajem na glasovanje naslednji predlog mnenja:</font><br/>
<font size="4">	»Odbor za finance podpira predlog stališča Republike Slovenije do predloga Uredbe Evropskega parlamenta in Sveta o spremembi Uredbe št. 575/2013 glede zahtev za kreditno tveganje, tveganje prilagoditve kreditnega vrednotenja, operativno tveganje, tržno tveganje in izstopni prag, ki ga je predložila vlada, in predlaga Odboru za zadeve Evropske unije, da predlog stališča sprejme«.</font><br/>
<font size="4">	Začenjam glasovanje. Glasujemo.</font><br/>
<font size="4">	Kdo je za? (13 članov.) Je kdo proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<br/>
<font size="4">	Predlagam, da kot poročevalec na seji pristojnega odbora nastopi poslanec Jure Ferjan.</font><br/>
<font size="4">	Na ta način tudi zaključujem 1. točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA, TO JE ZAHTEVA ZA OCENO USTAVNOSTI 48. ČLENA ZAKONA O DODATNIH UKREPIH ZA PREPREČEVANJE ŠIRJENJA, OMILITEV, OBVLADOVANJE, OKREVANJE IN ODPRAVO POSLEDIC COVID-19.</font></b><br/>
<br/>
<b><font size="4">4. TRAK: (VP) 12.15</font></b><br/>
<br/>
<b><font size="4">	</font></b><font size="4">(nadaljevanje) Ustavno sodišče je Državnemu zboru 24. januarja letos posredovalo zahtevo za oceno ustavnosti in predlog za začasno zadržanje. Odboru sta bili v zvezi zahtevo posredovani mnenji vlade in mnenje Zakonodajno-pravne službe, zato so izpolnjeni poslovniški pogoji za obravnavo. V skladu z 265. členom Poslovnika Državnega zbora bo odbor kot matično delovno telo podal svoje mnenje. </font><br/>
<font size="4">	K obravnavi te točke so vabljeni predstavnice in predstavniki Zakonodajno-pravne službe in Ministrstva za finance. </font><br/>
<font size="4">	Kot dodatno gradivo k tej točki dnevnega reda pa smo prejeli gradivo Ustavnega sodišča z dne 24. januarja 2022, mnenje Vlade Republike Slovenije z dne 31. januarja 2022 ter mnenje Zakonodajno-pravne službe z dne 28. januarja 2022.</font><br/>
<font size="4">	Za uvod dajem besedo predstavnici Zakonodajno-pravne službe Državnega zbora, tokrat je to gospa Mira Palhartinger.</font><br/>
<font size="4">	Prosim.</font><br/>
<br/>
<font size="4">	</font><b><font size="4">MIRA PALHARTINGER: </font></b><font size="4">Pozdravljeni. Hvala za besedo.</font><br/>
<font size="4">	Zakonodajno­pravna služba je pripravila pisno mnenje, ki se nanaša tako na zahtevo za oceno ustavnosti že citiranega zakona in tudi do predloga za njegovo začasno zadržanje. </font><br/>
<font size="4">	V mnenju, pač povzela bi samo na kratko, kaj je vsebina te zahteve. V zahtevi je zatrjevala kršitev 90. in posledično tudi 44. in 3. člena Ustave, saj vlagatelji menijo, da člen nima vsebine, glede katere razpis zakonodajnega referenduma ni dopusten in nima narave zakona o nujnih ukrepih za odpravo posledic naravne nesreče. Opozarjajo tudi na kršitve, ki naj bi bile storjene v postopku sprejemanja zakona, zaradi česar po njihovem mnenju naj bi bili podani tudi kršitvi 2. člena Ustave.  Vlagatelji so podali predlog za začasno zadržanje, kjer navajajo, da v primeru zadržanja 48. člena PKP10 ne bodo nastale težko popravljive posledice. Utemeljujejo ga tudi z navedbo, da je izpodbijana določba v očitnem neskladju s 14. členom ustave. Dodatno opozarjajo na finančne posledice ukrepa in postopek kolektivnega pogajanja za zdravnike in zobozdravnike, zaradi česar je po prepričanju vlagateljev nujno, da Ustavno sodišče izvajanje ukrepa nemudoma zadrži. </font><br/>
<font size="4">	V mnenju k predlogu za začasno zadržanje odgovarjamo, da v tem predlogu ni izkazano, da bodo v času do končne odločitve Ustavnega sodišča zaradi izvrševanja 48. člena PKP10 nastale škodljive posledice in da bi bile te težko popravljive. Navedbe o utemeljitvi predloga so tudi presplošne in ne morejo utemeljiti zakonsko zahtevanih težko popravljivih konkretnih škodljivih posledic, ki bi jih lahko povzročilo izvrševanje izpodbijane določbe. Hkrati pa tudi pojasnjujemo, da posledice izvrševanja sploh še niso nastopile, zlasti pa ne take ki bi jih bilo mogoče šteti za škodljive in težko popravljive. Na drugi strani izpostavljamo, da bi lahko nastale težko popravljive, škodljive posledice v primeru morebitnega zadržanja izvrševanja izpodbijane določbe, ki bi se kazale v delovanje zdravstvenega sistema kot celote. Takšne posledice bi bistveno presegle težo posledic, ki bi jih povzročilo njegovo izvrševanje in bi bile očitno nepopravljive. Zato Državni zbor meni tako v mnenju, da je predlog za začasno zadržanje izvrševanja PKP10, se pravi tega člena, neutemeljen.</font><br/>
<font size="4">	Kar se tiče navedb iz zahteve, je v mnenju podan krajši povzetek poteka postopka sprejemanja izpodbijane določbe. Kot odgovor na navedbe, ki naj ukrep utemelji, so izpostavljena pojasnila o vlogi zdravnikov kot nosilcev zdravstvene dejavnosti in njihovi odgovornosti v zahtevni epidemiološki situaciji. Ukrep je pogojen z nujnostjo takojšnjega ukrepanja zaradi pomanjkanja zdravnikov, ki ga narekuje narava epidemioloških razmer. Te so bile v času sprejemanja zakona takšne, da so imele naravo pandemičnih razsežnosti in zato ukrep z obvladovanjem </font><br/>
<br/>
<b><font size="4">5. TRAK: (VP) 12.20</font></b><br/>
<br/>
<b><font size="4">	</font></b><font size="4">(nadaljevanje) nalezljive bolezni covid ni le povezan, ampak je za učinkovito zagotavljanje zdravstvenega varstva bistven in torej nedvomno nujen. Glede navedb o kršitvah postopka, ki jih zatrjuje zahteva, pojasnjujemo, da sprejem izpodbijanega ukrepa nima narave posega v plačni sistem, da je interventen in začasen in v ničemer ne izključuje, da bi se problematika plačnega sistema v prihodnje urejevala za vse javne uslužbence sistemsko in skladno s postopki, določenimi v ZSPJS. Kar se tiče načina obravnave v Državnem svetu ob sprejemanju t.i. anti-veta, kot ga poimenujejo, pa se tudi Državni zbor z vidika svojih pristojnosti ne more opredeljevati. Zanj je z vidika zakonodajnega postopka nujno in bistveno, da ga Državni svet v svoji odločitvi, da zahteve za ponovno odločanje ne bo vložil, obvesti in to je bilo v konkretnem primeru tudi storjeno. Zato v mnenju sklenemo, da sta tako predlog za začasno zadržanje izvrševanja kot tudi zahteva za oceno ustavnosti 48. -člena PKP10 neutemeljena.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospa Palhartinger.</font><br/>
<font size="4">	Zdaj dajem besedo državni sekretarki z Ministrstva za finance gospe Katji Lautar, da predstavi stališče vlade. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">DR. KATJA LAUTAR: </font></b><font size="4">Hvala lepa. Dovolite, da tudi jaz kratko predstavim vse, kar je v bistvu že povedala gospa iz pravno-zakonodajne službe. </font><br/>
<font size="4">	Torej predlagatelji, pet fizičnih oseb, ki so tudi sindikalni voditelji, so kot fizične osebe vložile zahtevek za začetek postopka ocene ustavnosti 48. člena Zakona o dodatnih ukrepih za preprečevanje širjenja, omilitev, obvladovanje, okrevanje in odpravo posledic covid oziroma krajše, če dovolite, PKP10 ter predlog za začasno zadržanje izvrševanja 48. člena. Zatrjujejo, da je ta 48. člen v nasprotju z Ustavo, ker omogoča začasen dvig omejitve plačnih razredov zdravnikov in zobozdravnikov. In ker nebi bil poprej izveden postopek socialnega dialoga po 33. in 37. členu ZPJS in da ne gre za nujen in interventni ukrep, torej glede tega ukrepa je neupravičeno poseženo v ustavno pravico do referenduma, saj zoper zakon kot celoto ni moč razpisati referenduma, ker ta ukrep je neprimeren in neenakopraven, saj bi lahko zakonodajalec enak cilj dosegel z drugimi ukrepi, ki bi bili bolj enakopravni do vseh plačnih skupin. </font><br/>
<font size="4">	Vlada je v mnenju, ki ga je poslala Državnemu zboru, odgovorila na očitke in zahteve predlagateljev in je podala naslednje mnenje. Po mnenju vlade je ukrep 48. člena PKP10 nujen in potreben ukrep na področju zdravstva, namenjen preprečevanju preteklih in nastanka bodočih škodljivih posledic naravne nesreče, torej množičnega pojava nalezljive bolezni COVID-19, saj v primeru nesprejema tega ukrepa predstavlja resno tveganje za odhod zdravnikov bodisi v tujino bodisi med zasebnike, torej se posledično poveča nevarnost za učinkovitost delovanja javnega zdravstvenega sistema. Ukrep je začasen, saj samo besedilo 48. člena določa, da velja do konca leta 2022. Ureditev iz 33. do 37. člena Zakona o javnih uslužbencih ne pride v poštev za sprejemanje začasnih ukrepov, ki so nujni za odpravo posledic naravne nesreče. Glede na trajanje pa po teh dveh členih tudi nebi bilo mogoče sprejeti nujnih ukrepov. Torej gre za ukrep za zagotovitev delovanja zdravstvenega sistema in posledično ukrep za zagotovitev nadaljnjega omogočanja uresničevanja pravice vseh državljanov do zdravstvene oskrbe in tudi zdravstvenega varstva in zaradi posledic obremenitev kadra v začetku, se pravi od pričetka epidemije do sedaj, obstaja realna nevarnost za odlive kadrov in posledično nezmožnost vzpostavitve prvotnega stanja zdravstvenega sistema kot je bilo pred covid. V svojem bistvu ta očitek predlagateljev pomeni očitek glede primernosti oziroma neprimernosti določene zakonske rešitve ne pa glede cilja, kar pa ne sme biti predmet zahteve za oceno ustavnosti predpisa. Glede na navedeno vlada meni, da 48. člen PKP1 je v skladu z Ustavo, zato je zahteva predlagateljev za oceno ustavnosti navedenega člena neutemeljena.</font><br/>
<br/>
<b><font size="4">6. TRAK: (VP) 12.25</font></b><br/>
<b><font size="4">	</font></b><br/>
<b><font size="4">	</font></b><font size="4">(nadaljevanje) Glede predloga predlagateljev za začasno zadržanje pa vlada meni, da takšnega predloga iz procesnega vidika ni mogoče obravnavati v tem postopku. Podredno vlada tudi dodaja, zaradi izvrševanja 48. člena ne bodo nastale težko popravljive posledice, nasprotno pa bi začasno zadrževanje njihovega izvrševanja lahko povzročilo večje, težje popravljive škodljive posledice za stabilnost zdravstvenega sistema kot tudi za zagotavljanje pravic iz zdravstvenega zavarovanja. In tudi zato ta predlog za začasno izvrševanje 48. člena ni utemeljen.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospa državna sekretarka.</font><br/>
<font size="4">	Gospe poslanke, gospodje poslanci, odboru predlagam, da razpravlja in odloča o naslednjem predlogu mnenja odbora:</font><br/>
<font size="4">	»Odbor se strinja z mnenjem Zakonodajno-pravne službe z dne 28. januarja 2022 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije«.</font><br/>
<font size="4">	Odpiram razpravo o tem predlogu mnenja. </font><br/>
<font size="4">	Poslanec Dejan Židan, prosim.</font><br/>
<br/>
<font size="4">	</font><b><font size="4">MAG. DEJAN ŽIDAN (PS SD): </font></b><font size="4">Hvala, gospod predsednik. Spoštovane poslanke, spoštovani poslanci, gospa državna sekretarka, gospod državni sekretar s sodelavci, vsi lepo pozdravljeni.</font><br/>
<font size="4">	Sam ne podpiram stališča, ki ga je prebrala vlada in tudi ne zakonodajno pravna služba, saj mislim, da je stališče, ki ga zagovarja sindikat v tem primeru, več kot upravičeno. Zakaj? Zato, ker bodo nastale posledice, ki jih bo nemogoče popraviti. Dovolite, gospod predsednik, da utemeljim, zakaj tako mislim. S tem vrivkom v ta zakon se rešuje nekaj, kar ni nobene potrebe, da se rešuje urgentno. In drugo, kaj se dela? S tem vrivkom se v bistvu v resnici plače zdravnikov zvišujejo za 26,5 %, nekatere, to se je kasneje izkazalo, pa za 31-in-nekaj %. Ali bo to pomenilo več zdravstvenih storitev, boljše zdravstvene storitve oziroma sploh ali bomo prišli ponovno v stanje, da človek, ki plačuje zdravstveni prispevek, dobi zdravnika takrat, ko ga potrebuje, namreč sedaj ga ne, je odgovor ne. Zakaj tako mislim, gospod predsednik. Poglejte, v zadnjih 15 letih, če je kaj značilno za slovensko zdravstvo, je, da so vedno bile zahteve slovenskega zdravstva »Hočemo višje plače, hočemo več financiranja in hočemo več zdravstvenega osebja«. In kaj se je v 15 letih, ko je tudi celotna politika temu prisluhnila, kaj se je zgodilo? V državnih bolnišnicah, kjer mimogrede niti približno ni 100 % zdravstveni kader obremenjen s covidom, zadnja ocena vladna je bila, da okoli 10 %, res pa je, da potem so neke zamenjave, v državnih bolnišnicah se je v zadnjih 15 letih število zdravnikov povečalo za skoraj 50 %, torej iz 2 tisoč 700 na 4 tisoč 100. V državnih bolnišnicah, 27 jih imamo, se je število medicinskih sester različnih stopenj izobrazbe povečalo iz 8 tisoč 100 na nekaj čez 11 tisoč, to je 35 %. In financiranje se je izboljšalo. Prav tako pa, če kje, v javnem sektorju so rasle plače zdravnikov. V …</font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Gospod poslanec, jaz vas prosim eno stvar. Mi razpravljamo o mnenju Zakonodajno-pravne službe, ki ga je pripravila na osmih straneh. Od tega so štiri strani pojasnjevanje tega, kaj je zahteva za oceno ustavnosti in predlog za zadržanje enega člena. Bistvo tega člena je in bistvo zahteve za oceno ustavnosti je ali je ta ukrep povezan z obvladovanjem epidemije nalezljive bolezni ali ne. In to bi naj bila tema današnje razprave. Vi greste tako v širino, da to nima nobene zveze s tem ali je ta konkreten ukrep povezan z obvladovanjem epidemije ali ne. In jaz vas prosim, da ostanete znotraj tega, kar je, kot sem že na začetku povedal, mnenje, ki ga je pripravila Zakonodajno-pravna služba Državnega zbora. In o tem mnenju danes odbor odloča. In v kolikor bo to mnenje sprejeto, bo seveda v takšni obliki tudi posredovano Ustavnemu sodišču. Samo to prosim. Izvolite.</font><br/>
<br/>
<font size="4">	</font><b><font size="4">MAG. DEJAN ŽIDAN (PS SD): </font></b><font size="4">Gospod predsednik, spoštujem vaše mnenje. Seveda samo od vas je odvisno, kako široko dovolite mi, da argumentiram, zakaj ni povezano s covid to, kar so vključili. Ampak jaz sem tu omejen. Če vi rečete »Dejan Židan, utihni,« jaz druge možnosti kot, da utihnem, nimam na žalost. In noben ne more nič proti vaši odločitvi. </font><br/>
<font size="4">	Tako, da želim pa argumentirati, zakaj njihovo stališče ni dobro. Ta ukrep zvišanja plač za 26-in-nekaj odstotkov ne bo vplival na povečan dostop bolnic in bolnikov do zdravstvenih storitev. </font><br/>
<br/>
<b><font size="4">7. TRAK: (VP) 12.30</font></b><br/>
<br/>
<b><font size="4">	</font></b><font size="4">(nadaljevanje) Želel sem samo argumentirati, zakaj sem govoril 15 let, da 15 let smo to počeli. Pa poglejte stanje. Tako težkega dostopa, kakor je, tudi pred epidemijo ni bilo. </font><br/>
<font size="4">	Torej ta ukrep zviševanja plač ne bo pripeljal do tega, da bodo zdravstvene storitve bolj dosegljive. Bo pa povzročil nekaj, kar pa je v bistvu nepopravljivo. In zato je razumna zahteva sindikatov. Kaj je nepopravljivo? Prvo, kar je nepopravljivo, je seveda v bistvu razbitje kohezije v javnem sektorju, to se že vidi. In če bomo naredili vsem to, kar bomo na koncu verjetno morali, kar želite narediti samo enemu delu javnega sektorja zvišanje za 26,5 % plače, je to ena milijarda. A je to ukrep, ki je povzročil nekaj bistvenega ali ne, pa naj vsak od vas oceni. Druga zadeva, ki je pa tudi nepopravljiva. Namreč ta ukrep povzroči dodaten manko vsaj 100 milijonov v zdravstveni blagajni. Manko 100 milijonov dodatnih pomeni za 100 milijonov manj zdravstvenih storitev. A je to ukrep, ki je nepopravljiv ali popravljiv? Ni popravljiv. Zakaj tako čustveno? Zato, ker koliko smo v tem prostoru sicer na drugem odboru govorili o enkratnem programu skrajševanja čakalnih vrst, pa bila je vrednost tega programa za 2 leti samo 50 milijonov. Tu pa z enim ukrepom tistim, ki so odvisni od javne zdravstvene blagajne, ker ni zagotovljen dodatni denar, jemljete dodatne storitve za 110 milijonov. Torej ne strinjam se z mnenjem Vlade, ne strinjam se z mnenjem Zakonodajno-pravne službe zato, ker posledice ukrepa bodo nepopravljive. In zato imajo prav sindikati, da na to opozarjajo.</font><br/>
<font size="4">	Končujem pa s tem. V Sloveniji se vsi moramo boriti, da so prvorazredni in drugorazredni preteklost. Obstajajo samo prvorazredni - ampak tudi znotraj javnega sektorja. Ta zakon pa to spreminja. </font><br/>
<font size="4">	Hvala, ker ste mi dovolili, da do konca povem. </font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospod poslanec.</font><br/>
<font size="4">	Gospe in gospodje, omejimo se na tisto, kar je tema. Seveda ta tema je ekspozivna in je možno razpredati v širino, ampak mi danes govorimo o mnenju Zakonodajno-pravne službe, ki je, jaz mislim, da zelo jasno pojasnila osnovno tezo in jo tudi argumentirano zavrnila ali je ta ukrep v skladu z ciljem omejevanja epidemije ali je. </font><br/>
<font size="4">	Prijavil se je k besedi še poslanec Dušan Verbič.</font><br/>
<font size="4">	Prosim.</font><br/>
<br/>
<font size="4">	</font><b><font size="4">MAG. DUŠAN VERBIČ (PS Konkretno): </font></b><font size="4">Hvala lepa še enkrat za besedo, predsednik. Res bom zelo kratek.</font><br/>
<font size="4">	Zdaj pri pregledu stališča Zakonodajno-pravne službe lahko nesporno ugotovimo, da je Zakonodajno-pravna služba Državnega zbora zelo podrobno in poglobljeno pripravilo gradivo ali vsebino, vezano na sklicevano spornost 48. člena. In je ugotovilo, tudi zapisalo in tudi iz predstavitve ravnokar je bilo slišati, da zahteva ni utemeljena. Jasno je, da se potem tukaj človek upravičeno sprašuje, kakšno je zdaj stališče nas poslancev do spoštovanja, recimo temu stališč Zakonodajno-pravne službe, ki je potrebno povedati, da njihova stališča so nam močno v pomoč. Strinjam se, da nekateri glede na vsebino so naklonjeni drugi pa ne, to je pač realnost, recimo temu, teh političnih razprav v Državnem zboru. Ampak konkretno kar se tiče to t.i. sklicevanost neustavnost 48. člena menim, da je odvečno kakorkoli razpravljati, kajti kot rečeno, Zakonodajno-pravna služba je utemeljila argumentirano, da je to neutemeljeno. In s tem se v celoti strinjam. In moja razprava je zaključena.</font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospod poslanec.</font><br/>
<font size="4">	Zaključujem razpravo, kolegice in kolegi. </font><br/>
<font size="4">	In ponavljam, o kakšnem predlogu mnenja odbora bomo zdaj glasovali. In sicer se mnenje odbora glasi:</font><br/>
<font size="4">	»Odbor se strinja z mnenjem Zakonodajno-pravne službe z dne 28. januarja 2022 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije«.</font><br/>
<font size="4">	Glasujemo o predlogu mnenja.</font><br/>
<font size="4">	Začenjam glasovanje. Glasujemo.</font><br/>
<font size="4">	Kdo je za? (11 članov.) Je kdo proti? (2 člana.)</font><br/>
<font size="4">	</font><br/>
<b><font size="4">8. TRAK: (VP) 12.35</font></b><br/>
<br/>
<b><font size="4">	</font></b><font size="4">(nadaljevanje) Ugotavljam, da je mnenje sprejeto.</font><br/>
<font size="4">	</font><br/>
<font size="4">	Na ta način zaključujem 2. točko dnevnega reda in 44. sejo Odbora za finance. </font><br/>
<br/>
<b><font size="4">Seja se je končala 9. februarja 2022 ob 12.35.</font></b>
</root>