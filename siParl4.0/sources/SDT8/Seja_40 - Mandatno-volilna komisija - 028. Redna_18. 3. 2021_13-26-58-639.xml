<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">28. seja</font></b><br/>
<br/>
<b><font size="4">(18. marec 2021)</font></b></p></div><br/>
<b><font size="4">Sejo je vodil Ivan Hršak, predsednik komisije.</font></b><br/>
<b><font size="4">Seja se je začela ob 8.01. </font></b><br/>
<br/>
<b><font size="4">1. TRAK: (DAG) </font></b><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Začenjam 28. sejo Mandatno-volilne komisije. Članice in člane komisije, vabljene ter ostale prisotne lepo pozdravljam!</font><br/>
<font size="4">	Na seji kot nadomestne članice oziroma člani komisije s pooblastili sodelujejo: Jani Prednik nadomešča mag. Bojano Muršič, mag. Andrej Rajh nadomešča Mašo Kociper, Tomaž Lisec nadomešča Danijela Krivca, Jurij Lep nadomešča Franca Juršo in Jani Möderndorfer nadomešča Braneta Golubovića. </font><br/>
<br/>
<font size="4">	S sklicem seje ste prejeli naslednji dnevni red: </font><br/>
<font size="4">	1. določitev kandidacijskega postopka za imenovanje članov Sveta za elektronske komunikacije Republike Slovenije. </font><br/>
<font size="4">	15. 3. 2021 sem predlagal razširitev dnevnega reda seje z naslednjimi točkami: </font><br/>
<font size="4">	A1) predlog za imenovanje članice Sveta Banke Slovenije, viceguvernerke; </font><br/>
<font size="4">	B1) predlog za imenovanje direktorice Agencije za trg vrednostnih papirjev; </font><br/>
<font size="4">	C1) predlog za imenovanje na sodniško mesto vrhovnega sodnika na Vrhovnem sodišču Republike Slovenije. </font><br/>
<font size="4">	Želi kdo v imenu svoje poslanske skupine predstaviti stališče o predlogih za razširitev dnevnega reda? (Ne.)</font><br/>
<font size="4">	Prehajamo na glasovanje o razširitvi dnevnega reda z novo a1 točko. Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<font size="4">	Glasujemo o predlogu za razširitev dnevnega reda z b1 točko. Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<font size="4">	Glasujemo o predlogu za razširitev s c1 točko. Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<br/>
<font size="4">	Nekatera gradiva za današnjo sejo ste prejeli v varovani predal v sistemu Udis, saj vsebujejo osebne podatke, ki so varovani na podlagi zakona. Če jih nameravate navajati oziroma v zvezi z njimi sprožiti vprašanja, vas prosim za predhodno opozorilo, saj moramo v takem primeru v skladu s 101. členom Poslovnika Državnega zbora sejo zapreti za javnost. </font><br/>
<font size="4">	</font><br/>
<font size="4">	Prehajamo na </font><b><font size="4">A1 TOČKO DNEVNEGA REDA – PREDLOG ZA IMENOVANJE ČLANICE SVETA BANKE SLOVENIJE, VICEGUVERNERKE, </font></b><br/>
<font size="4">ki ga je Državnemu zboru predložil predsednik Republike Slovenije. </font><br/>
<font size="4">	</font><br/>
<b><font size="4">2. TRAK: (DAG) – 8.05</font></b><br/>
<br/>
<b><font size="4">	</font></b><font size="4">(nadaljevanje) Predlog ste članice in člani zaradi varstva podatkov prejeli v varovani predal v sistemu Udis. </font><br/>
<font size="4">	K tej točki dnevnega reda sem vabil: Urad predsednika Republike Slovenije, seje se udeležuje gospa Nataša Kovač, generalna sekretarka v Uradu predsednika Republike Slovenije, ki jo prav lepo pozdravljam. </font><br/>
<font size="4">	Uvodna pojasnila. V skladu s 30. členom Zakona o Banki Slovenije Svet Banke Slovenije sestavlja pet članov, in sicer guverner in štirje viceguvernerji. Na podlagi 35. in 36. člena Zakona o Banki Slovenije guvernerja in viceguvernerje imenuje Državni zbor za šest let na predlog predsednika Republike Slovenije in so lahko ponovno imenovani. </font><br/>
<font size="4">	Državni zbor je na seji 16. 6. 2020 na podlagi podane izstopne izjave razrešil člana Sveta Banke Slovenije, viceguvernerja mag. Marka Bošnjaka. </font><br/>
<font size="4">	Državni zbor je na seji 21. 10. 2020 odločal o predlogu predsednika republike za imenovanje članice Sveta Banke Slovenije, viceguvernerke, vendar kandidatka na tajnem glasovanju ni prejela zadostnega števila glasov poslank in poslancev. Zato je predsednik republike ponovno opravil postopek zbiranja predlogov možnih kandidatov, na podlagi katerega Državnemu zboru v imenovanje za članico Sveta Banke Slovenije, viceguvernerko, predlaga Tino Žumer. Predlog predsednika republike je obrazložen, priložena pa sta mu tudi prijava kandidatke, iz katere izhaja njeno soglasje h kandidaturi, in življenjepis kandidatke. V skladu s petim odstavkom 37. člena Zakona o Banki Slovenije mora Državni zbor o predlagani kandidatki glasovati v 30 dneh po predložitvi predloga. Glasovanje je tajno, predlagana kandidatka pa bo imenovana, če bo zanjo glasovala večina vseh poslancev. </font><br/>
<font size="4">	Želi besedo gospa Nataša Kovač, generalna sekretarka v Uradu predsednika Republike Slovenije, za obrazložitev predloga? Izvolite, beseda je vaša. </font><br/>
<br/>
<font size="4">	</font><b><font size="4">NATAŠA KOVAČ: </font></b><font size="4">Hvala lepa. </font><br/>
<font size="4">	Spoštovani predsednik, spoštovane poslanke in poslanci! </font><br/>
<font size="4">	Po tokratnem drugem javnem pozivu predsednika republike je v urad prispelo sedem predlogov možnih kandidatur za to mesto. 	Predsednik je v tokratnem postopku opravil več krogov posvetovanj s poslanskimi skupinami v Državnem zboru. Glede na aktualna dogajanja v januarju in februarju je v soglasju z vodji poslanskih skupini presodil, da je primerno z odločitvijo o kandidatki oziroma kandidatu za to funkcijo počakati na čas, ko je mogoče pridobiti izoblikovano stališče posameznih poslanskih skupin. Zadnji krog posvetovanj je predsednik republike opravil v Državnem zboru v prvih dneh marca. Po presoji kandidatur in stališč poslanskih skupin, na podlagi katerih je mogoče ugotoviti, da kandidatka uživa zadostno podporo za izvolitev, se je predsednik republike odločil, da za članico Sveta Banke Slovenije, viceguvernerko Banke Slovenije, predlaga Državnemu zboru gospo Tino Žumer, glavno ekonomistko, principal economist, v Generalnem direktoratu za ekonomijo Evropske centralne banke v Frankfurtu, ki je po diplomi na Ekonomsko-poslovni fakulteti v Mariboru nadaljevala magistrski študij in leta 2000 na London School of Economics and Political Science pridobila naziv magister ekonomskih znanosti, magistrirala je na področju monetarne ekonomije. Gospo Žumer odlikujejo 20-letne delovne izkušnje v centralnem bančništvu, tako na Banki Slovenije kot na Evropski centralni banki, kjer je delovala na pomembnih področjih, kot so makroekonomija, mednarodni odnosi in predvsem denarna politika. Najprej je v Banki Slovenije kot analitik sodelovala pri pripravi nove strategije denarne politike za približevanje evroobmočju, pozneje prevzemu evra v Sloveniji. Potem se je zaposlila na centralni banki, kjer je kot prva ekonomistka iz takrat novih držav članic Evropske unije sodelovala pri spremljanju teh držav in njihovih denarnih politik ter monetarnega povezovanja. Bila je glavni ekonomist, pristojna za Slovenijo na Evropski centralni banki, od vstopa v Evropsko unijo do uspešnega prevzema evra leta 2007. Kot svetovalka guvernerja Banke Slovenije je med drugim zastopala banko na Odboru za mednarodne odnose in Odboru za denarno politiko ECB. Leta 2011 se je vrnila na Evropsko centralno banko, kjer kot glavni ekonomist oziroma glavna ekonomistka koordinira in usklajuje delo in stališča na področju posameznih držav Evropske unije znotraj Evropske centralne banke. Tina Žumer je v času svojega dela pridobila obširne izkušnje na področju mednarodnega sodelovanja,</font><br/>
<br/>
<b><font size="4">3. TRAK: (DAG) – 8.10</font></b><br/>
<br/>
<b><font size="4">	</font></b><font size="4">(nadaljevanje) sodelovanja z Evropsko komisijo, Mednarodnim denarnim skladom in Svetovno banko. Te izkušnje so obogatile tudi njeno širše razumevanje ekonomskih politik in ekonomsko-političnih razprav na nacionalni, evropski in širši mednarodni ravni. Odlikuje jo trdo delo, strokovnost, vestnost in neodvisnost. Kandidatka se je javnosti tudi predstavila na javni predstavitvi pred dvema dnevoma, kjer je pojasnila tudi svoje poglede na trenutno najaktualnejše naloge Banke Slovenije. Pri tem je posebej poudarila pomembnost okrepiti pozicijo in prepoznavnost Banke Slovenije znotraj evrosistema. Nenehno prilagajanje Banke Slovenije pri spreminjajočemu se makroekonomskemu in institucionalnemu okolju in poseben poudarek, ki bi ga želela Banki Slovenije dati, je izvajanje nalog Banke Slovenije s strokovno utemeljenimi stališči, odprto izmenjavo mnenj in transparentnim ter odgovornim delovanjem Banke Slovenije. </font><br/>
<font size="4">	Predsednik republike meni, da je Tina Žumer zaradi svojega znanja, izkazanega poznavanja strokovnega področja in delovnih izkušenj primerna kandidatka za predlagano mesto in jo predlaga za članico Sveta Banke Slovenije, viceguvernerko. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Najlepša hvala za dodatno obrazložitev.</font><br/>
<font size="4">	Odpiram razpravo članic in članov komisije. Želi kdo razpravljati? Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da za članico Sveta Banke Slovenije, viceguvernerko, imenuje Tino Žumer.« Glasujemo.</font><br/>
<font size="4">	Kdo je za? (11 članov.) Kdo je proti? (1 član.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda. Gospe Nataši Kovač se zahvaljujem za sodelovanje. Hvala. </font><br/>
<br/>
<font size="4">	Prehajamo na </font><b><font size="4">B1 TOČKO DNEVNEGA REDA – PREDLOG ZA IMENOVANJE DIREKTORICE AGENCIJE ZA TRG VREDNOSTNIH PAPIRJEV, </font></b><br/>
<font size="4">ki ga je Državnemu zboru predložila Vlada. Del gradiva je objavljen pri EPA, obrazložen predlog Vlade pa ste zaradi varstva podatkov prejeli v varovani predal v sistemu Udis. </font><br/>
<font size="4">	K tej točki dnevnega reda sem vabil Ministrstvo za finance, seje se udeležuje državni sekretar mag. Peter Ješovnik, ki ga lepo pozdravljam. </font><br/>
<font size="4">	Uvodna pojasnila. Zakon o trgu finančnih instrumentov v 474. členu določa, da sta organa Agencije za trg vrednostnih papirjev svet in direktor. V skladu s 475. členom navedenega zakona svet sestavlja pet članov, od katerih je eden predsednik, pri čemer je predsednik tudi direktor agencije. 477. člen v prvem odstavku določa, da direktorja imenuje in razrešuje Državni zbor na predlog Vlade. V skladu z drugim odstavkom 477. člena se direktor agencije imenuje za dobo šestih let in je lahko ponovno imenovan. Državni zbor mora v skladu s sedmim odstavkom 477. člena o predlaganem kandidatu za direktorja agencije glasovati v 30 dneh po prejemu predloga. Glasovanje je tajno, predlagani kandidat pa je imenovan, če zanj glasuje večina vseh poslank in poslancev. </font><br/>
<font size="4">	Vlada predlaga Državnemu zboru, da za direktorico Agencij za trg vrednostnih papirjev za dobo šestih let, in sicer od 31. 3. 2021 do najdlje 30. 3. 2027, imenuje Anko Čadež. Predlog Vlade je obrazložen, priložena pa mu je tudi prijava kandidatka, iz katere izhaja njeno soglasje h kandidaturi, življenjepis kandidatke ter druga dokazila o izpolnjevanju pogojev za direktorja agencije iz 484. člena zakona. </font><br/>
<font size="4">	Želi predstavnik Ministrstva za finance, državni sekretar, predlog dodatno obrazložiti? Izvolite, beseda je vaša. </font><br/>
<br/>
<font size="4">	</font><b><font size="4">MAG. PETER JEŠOVNIK: </font></b><font size="4">Predsednik, hvala za besedo. </font><br/>
<font size="4">	Spoštovane poslanke in poslanci! </font><br/>
<font size="4">	Direktorju Agencije za trg vrednostnih papirjev 30. marca 2021 poteče mandat. V skladu z Zakonom o trgu finančnih instrumentov direktorja agencije imenuje Državni zbor Republike Slovenije na predlog Vlade Republike Slovenije, in sicer za obdobje šestih let. </font><br/>
<font size="4">	Vlada Republike Slovenije preko svojega sklepa Državnemu zboru Republike Slovenije predlaga, da za direktorico agencije imenuje gospo Anko Čadež. Gospa Čadež je univerzitetna diplomirana pravnica s pravosodnim državnim izpitom. </font><br/>
<br/>
<b><font size="4">4. TRAK: (DAG) – 8.15</font></b><br/>
<br/>
<b><font size="4">	</font></b><font size="4">(nadaljevanje) Na začetku svoje poslovne kariere je bila zaposlena najprej na Višjem, nato pa na Okrajnem sodišču v Ljubljani. Nato je kot pravna svetovalka svojo poklicno kariero nadaljevala na Slovenski razvojni družbi in kot sekretarka v Direktoratu za javno premoženje na Ministrstvu za finance. Od leta 2008 pa do 2019 je bila zaposlena na Agenciji za trg vrednostnih papirjev, kjer je med drugim zasedala tudi vodstvene funkcije, bila je namestnica direktorja in vršilec dolžnosti direktorja, vodila pa je tudi Sektor kapitalskega trga. Glede na to, da gospa Čadež odlično pozna organizacijo, delovno področje in poslovanje Agencije za trg vrednostnih papirjev kakor tudi značilnosti trga kapitala in širšega finančnega sistema, bi njeno imenovanje zagotovilo strokovno in zakonito poslovanje agencije kot ene izmed ključnih nadzornih in regulatornih institucij na slovenskem finančnem trgu. </font><br/>
<font size="4">	Na podlagi navedenega Vlada Državnemu zboru Republike Slovenije predlaga, da za direktorico agencije potrdi gospo Čadež. </font><br/>
<font size="4">	Hvala za pozornost.</font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Najlepša hvala za dodatno obrazložitev.</font><br/>
<font size="4">	Odpiram razpravo članic in članov komisije. Želi kdo razpravljati? Če ne, zaključujem, razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da za direktorico Agencije za trg vrednostnih papirjev za dobo šestih let imenuje Anko Čadež.« Glasujemo.</font><br/>
<font size="4">	Kdo je za? (10 članov.) Kdo je proti? (1 član.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda. Državnemu sekretarju se zahvaljujem za sodelovanje. </font><br/>
<br/>
<font size="4">	Prehajamo na </font><b><font size="4">C1 TOČKO DNEVNEGA REDA – PREDLOG ZA IMENOVANJE NA SODNIŠKO MESTO VRHOVNEGA SODNIKA NA VRHOVNEM SODIŠČU REPUBLIKE SLOVENIJE,</font></b><br/>
<font size="4">ki ga je Državnemu zboru predložil Sodni svet. Del gradiva je objavljen pri EPA, obrazložen predlog Sodnega sveta pa ste članice in člani zaradi varstva podatkov prejeli v varovani predal v sistemu Udis.</font><br/>
<font size="4">	K tej točki dnevnega reda je vabljen predsednik Sodnega sveta dr. Erik Kerševan, ki ga lepo pozdravljam. </font><br/>
<font size="4">	Uvodna pojasnila. Sodni svet na podlagi prvega odstavka 23. člena Zakona o Sodnem svetu in tretjega odstavka 21. člena Zakona o sodniški službi Državnemu zboru predlaga, da na sodniško mesto vrhovnega sodnika na Vrhovnem sodišču Republike Slovenije imenuje Andreja Kmecla. </font><br/>
<font size="4">	Predsednika Sodnega sveta dr. Erika Kerševana prosim za uvodno obrazložitev. </font><br/>
<br/>
<font size="4">	</font><b><font size="4">DR. ERIK KERŠEVAN: </font></b><font size="4">Hvala lepa, spoštovani gospod predsednik.</font><br/>
<font size="4">	Spoštovane gospe poslanke, spoštovani gospodje poslanci!</font><br/>
<font size="4">	Sodni svet v imenovanje na mesto vrhovnega sodnika predlaga kandidata Andreja Kmecla, ki je dolgoleten, uspešen, nadpovprečen sodnik z nadpovprečnimi rezultati dela, ki je svojo kariero sodnika opravljal na različnih stopnjah sojenja v obdobju 29 let, od tega že 14 let kot višji sodnik na Upravnem sodišču. V svojem delu se je odlikoval z odličnim sodniškim delom, poleg tega pa je izkazal svojo širino tudi z objavami na različnih akademskih področjih in tudi v okviru svojega upravnega področja, sodeloval kot član različnih evropskih združenj in se s tem aktivno udeleževal in tudi širil ugled Republike Slovenije. Bil je tudi podpredsednik Evropskega združenja upravnih sodnikov, član Komisije za pravno redakcijo prevoda odločb Sodišča EU pri Službi Vlade za zakonodajo, član Projektne skupine za pravni informacijski sistem na Vrhovnem sodišču in tako naprej. To pomeni, da je ob svojem sodniškem delu s širitvijo svojega znanja in sposobnosti ves čas svoje kariere napredoval in zdaj po presoji Sodnega sveta tudi izpolnjuje vse pogoje za to, da je imenovan na mesto vrhovnega sodnika. Višji sodnik svetnik Andrej Kmecl je torej strokovno nadpovprečen sodnik, ki s svojim odnosom do dela, predanostjo sodniški službi ter vedenjem v službi in zunaj nje prispeva k učinkovitosti in ugledu sodstva. Sodni svet ga zato predlaga Državnemu zboru v imenovanje na mesto vrhovnega sodnika na Vrhovnem sodišču. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Hvala lepa za dodatno obrazložitev.</font><br/>
<font size="4">	Odpiram razpravo članic in članov komisije. Želi kdo razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se na sodniško mesto vrhovnega sodnika na Vrhovnem sodišču Republike Slovenije imenuje Andrej Kmecl.« Glasujemo.</font><br/>
<font size="4">	</font><br/>
<b><font size="4">5. TRAK: (DAG) – 8.20</font></b><br/>
<br/>
<b><font size="4">	</font></b><font size="4">(nadaljevanje) Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Gospodu dr. Kerševanu se zahvaljujem za sodelovanje. </font><br/>
<font size="4">	S tem zaključujem to točko dnevnega reda. </font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – DOLOČITEV KANDIDACIJSKEGA POSTOPKA ZA IMENOVANJE ČLANOV SVETA ZA ELEKTRONSKE KOMUNIKACIJE REPUBLIKE SLOVENIJE.</font></b><br/>
<b><font size="4">	</font></b><font size="4">Delovno gradivo z opisom postopka imenovanja članov Sveta za elektronske komunikacije Republike Slovenije ste članice in člani prejeli v sistemu Udis. </font><br/>
<font size="4">	Uvodna pojasnila. V skladu z drugim odstavkom 229. člena Zakona o elektronskih komunikacijah ima Svet za elektronske komunikacije Republike Slovenije 11 članov, ki jih za dobo petih let imenuje Državni zbor. Pri tem 4 člane imenuje izmed predstavnikov potrošniških reprezentativnih invalidskih organizacij na predlog Nacionalnega sveta invalidskih organizacij in izobraževalnih institucij, tako je imenovan najmanj po en predstavnik iz omenjenih organizacij, preostalih 7 članov pa izmed strokovnjakov s področja elektronskih komunikacij. </font><br/>
<font size="4">	Državni zbor je 21. 6. 2016 sprejel Sklep o imenovanju članov Sveta za elektronske komunikacije Republike Slovenije, pri čemer je mandat članom začel teči 23. 6. 2016. Ker aktualnim članom sveta 23. 6. 2021 poteče mandat, mora Državni zbor imenovati nove člane. </font><br/>
<font size="4">	V delovnem gradivu je v skladu s preteklo prakso predlagano, da Mandatno-volilna komisija v Uradnem listu objavi javni razpis za predlagane kandidate za 4 člane Sveta za elektronske komunikacije Republike Slovenije, ki jih Državni zbor imenuje izmed predstavnikov potrošniških reprezentativnih invalidskih organizacij na predlog Nacionalnega sveta invalidskih organizacij in izobraževalnih institucij, ter da pozove poslanske skupine, da ji posredujejo predloge kandidatov za 7 članov Sveta za elektronske komunikacije Republike Slovenije, ki jih Državni zbor imenuje izmed različnih strokovnjakov s področja elektronskih komunikacij. Rok za predlaganje kandidatov bi bil do vključno petka, 16. 4. 2021. V skladu z navedenim so v delovnem gradivu predlagani predlogi sklepov, o katerih bomo odločali. </font><br/>
<font size="4">	Želi kdo razpravljati? Če ne, zaključujem razpravo.</font><br/>
<font size="4">	Glede na to, da ni bilo nobenih pripomb na predlagane sklepe, sprašujem, ali se strinjate, da o vseh štirih sklepih iz delovnega gradiva odločamo z enim glasovanjem? Ugotavljam, da se strinjate. </font><br/>
<font size="4">	Prehajamo na glasovanje o vseh štirih predlogih sklepov. Prvi predlog sklepa je: »Mandatno-volilna komisija začne kandidacijski postopek za imenovanje 11 članov Sveta za elektronske komunikacije Republike Slovenije. </font><br/>
<font size="4">	Drugi predlog sklepa: »Mandatno-volilna komisija objavi javni poziv za predlaganje kandidatov za 4 člane Sveta za elektronske komunikacije Republike Slovenije, ki jih Državni zbor imenuje izmed predstavnikov potrošniških reprezentativnih invalidskih organizacij na predlog Nacionalnega sveta invalidskih organizacij in izobraževalnih institucij. Javni poziv se objavi v Uradnem listu Republike Slovenije in na spletnih straneh Državnega zbora, informacija o pozivu pa na programu TV Slovenija 3. Rok za predlaganje kandidatov je do vključno petka, 16. 4. 2021.« </font><br/>
<font size="4">	Tretji predlog sklepa: »Mandatno-volilna komisija poziva poslanske skupine, da ji do vključno petka, 16. 4. 2021, posredujejo predloge kandidatov za 7 članov Sveta za elektronske komunikacije Republike Slovenije, ki jih Državni zbor imenuje izmed različnih strokovnjakov s področja elektronskih komunikacij.« </font><br/>
<font size="4">	Četrti predlog sklepa: »Mandatno-volilna komisija po izteku roka za posredovanje predlogov uskladi kandidate za 11 članov Sveta za elektronske komunikacije Republike Slovenije in pripravi besedilo Predloga sklepa o imenovanju članov Sveta za elektronske komunikacije Republike Slovenije, ki ga posreduje v odločitev Državnemu zboru.«	</font><br/>
<br/>
<b><font size="4">6. TRAK: (DAG) – 8.25</font></b><br/>
<br/>
<b><font size="4">	</font></b><font size="4">(nadaljevanje) Prehajamo na glasovanje. Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da so sklepi sprejeti.</font><br/>
<font size="4">	Zaključujem to točko dnevnega reda in 28. sejo Mandatno-volilne komisije. Zahvaljujem se vam za sodelovanje. </font><br/>
<br/>
<b><font size="4">Seja se je končala 18. marca 2021 ob 8.25. </font></b>
</root>