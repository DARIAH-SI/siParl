<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">42. seja</font></b><br/>
<br/>
<b><font size="4">ODBOR ZA ZUNANJO POLITIKO</font></b><br/>
<b><font size="4">29. seja</font></b><br/>
<br/>
<b><font size="4">(10. maj 2019)</font></b></p></div><br/>
<b><font size="4">Skupno sejo sta vodila Igor Peček, predsednik Odbora za zadeve Evropske unije, in Matjaž Nemec, predsednik Odbora za zunanjo politiko.</font></b><br/>
<b><font size="4">Seja se je začela ob 9.19.</font></b><br/>
<br/>
<b><font size="4">1. TRAK: (DAG) </font></b><br/>
<br/>
<b><font size="4">	PREDSEDNIK MATJAŽ NEMEC: </font></b><font size="4">Drage kolegice, spoštovani kolegi! Nadaljujemo sejo, ki je zdaj odprta za javnost. </font><br/>
<font size="4">	</font><br/>
<font size="4">	Prehajamo na </font><b><font size="4">2. TOČKO DNEVNEGA REDA - ZASEDANJE SVETA EVROPSKE UNIJE ZA ZUNANJE ZADEVE, BRUSELJ, 14. MAJ 2019.</font></b><br/>
<b><font size="4">	</font></b><font size="4">Kot je bilo že rečeno, ste gradivo k tej točki že prejeli. </font><br/>
<font size="4">	</font><br/>
<b><font size="4">2. TRAK: (DAG) - 9.20</font></b><br/>
<br/>
<b><font size="4">	</font></b><font size="4">(nadaljevanje) Prosim državnega sekretarja Ministrstva za obrambo mag. Miloša Bizjaka, da nam predstavi izhodišča. Izvolite, imate besedo. </font><br/>
<br/>
<font size="4">	</font><b><font size="4">MAG. MILOŠ BIZJAK: </font></b><font size="4">Hvala lepa.</font><br/>
<font size="4">	Spoštovana oba predsednika, spoštovane poslanke in poslanci!</font><br/>
<font size="4">	V Bruslju se bom 14. maja 2019 udeležil zasedanja Sveta za zunanje zadeve v formatu obrambnih ministrov. Zasedanje se bo začelo s skupnim zasedanjem ministrov za obrambo in ministrov za zunanje zadeve, kamor bodo povabljeni tudi ministri držav G5 Sahel. Razprava bo potekala o varnostni situaciji v regiji Sahel s poudarkom na mednarodnih operacijah in misijah. Sledilo bo delovno kosilo, v okviru katerega bo potekala izmenjava mnenj o EU-Nato sodelovanju, o prisotnosti namestnice generalnega sekretarja Nata. Glavni poudarek bo namenjen skupnemu soočenju s hibridnimi grožnjami. Nadaljevalo se bo z razpravo o implementaciji PESCO, kjer se bomo seznanili z vsebino priporočila Sveta o doseženem napredku v kontekstu zavez PESCO, ki se ga bo na zasedanju tudi formalno potrdilo. Srečanje se bo zaključilo z usmerjevalnim odborom Evropske obrambne agencije, kjer bo osrednja razprava namenjena poročilu visoke predstavnice Mogherinijeve glede implementacije priporočil o dolgoročnem razvoju. Opravljena bo tudi razprava o letošnjem proračunu v kontekstu izstopa Združenega kraljestva iz Evropske unije. </font><br/>
<font size="4">	Če grem zdaj še po posameznih tematikah. Torej, področje Sahela. Tu lahko ocenimo, da varnostno stanje v Sahelu ostaja zaskrbljujoče. V zadnjih letih so se, kot je predhodnica povedala, okrepile teroristične skupine v osrednjem delu Sahela, intenziviralo se je število napadov, ki so bili usmerjeni tudi proti civilnemu prebivalstvu, vojaškim silam in mednarodnim silam, tako se varnostna situacija poslabšuje predvsem v Maliju in Burkini Faso. Evropska unija nadaljuje z uresničevanjem celovitega regionalnega pristopa, ki združuje podporo varnosti in razvoju. Sodelovanje z regijo temelji na Strategiji Evropske unije za Sahel 2011-2014 in njenemu regionalnemu akcijskemu načrtu od leta 2015 do leta 2020. </font><br/>
<font size="4">	Slovenija podpira prizadevanja Evropske unije in ostale mednarodne skupnosti za izboljšanje razmer ter vzpostavitev miru in stabilnosti na območju Sahela. Trajnostne spremembe je treba doseči s celostnim pristopom oziroma vzporednim delovanjem na varnostnem, razvojnem in humanitarnem področju. Več pozornosti je treba namenjati temeljnih vzrokom nestabilnosti in konfliktov. Slovenija podpira tudi regionalno varnostno sodelovanje ter usklajene aktivnosti skupnih sil G5 Sahel in mednarodne skupnosti pri njihovem prizadevanju za krepitev varnosti, razvoja in sprave v regiji. Podpora Slovenije prizadevanjem Evropske unije v regiji Sahel se trenutno odraža v sodelovanju Slovenske vojske v misiji v Maliju - tam imamo osem pripadnikov - ter v donaciji finančnih sredstev za nabavo zaščitne opreme pripadnikov malijskih oboroženih sil v višini 50 tisoč evrov. </font><br/>
<font size="4">	Druga tema, ki jo bomo obravnavali, je odnos Evropska unija-Nato. Zaradi skupnih varnostnih izzivov je sodelovanje Evropske unije in Nata ključnega pomena. Evropska unija in Nato se soočata s skupnimi varnostnimi izzivi in grožnjami, obenem pa zajemata dobršen del skupnih članic, zato je v interesu tako Evropske unije kot Nata nadaljnja krepitev sodelovanja in poglabljanja komplementarnosti. Pomembno prelomnico v sodelovanju predstavlja sprejetje skupne deklaracije v Varšavi leta 2016. Deklaracija je opredelila sodelovanje na sedmih krovnih področjih sodelovanja, na podlagi te deklaracije pa je bil sprejet implementacijski načrt s 74 konkretnimi predlogi sodelovanja. Sodelovanje je bilo nadalje utrjeno v letu 2018 s sprejetjem nove skupne deklaracije ob robu vrha Nata v Bruslju. Kar 20 pobud od skupno 74 se nanaša na hibridne grožnje, pri čemer ima posebno vlogo Evropski center odličnosti za zoperstavljanje hibridnim grožnjam v Helsinkih. Center odličnosti združuje tako države </font><br/>
<br/>
<b><font size="4">3. TRAK: (DAG) - 9.25</font></b><br/>
<br/>
<b><font size="4">	</font></b><font size="4">(nadaljevanje) članice Evropske unije in Nata ter krepi nacionalno in mednarodno sodelovanje in izmenjavo mnenj ter izkušenj. Aprila 2019 je pismo o interesu za priključitev temu centru odličnosti postala tudi Slovenija. Predvidevamo, da bo postopek priključitve zaključen še v letošnjem letu. Slovenija si konsistentno prizadeva za tesnejše sodelovanje med EU in Natom, dolgoročno pa za krepitev pravega strateškega partnerstva. Verjamemo, da krepitev skupne varnostne in obrambne politike Evropske unije pomeni utrjevanje evropskega stebra znotraj Nato asociacije. Podpiramo nadaljnje poglabljanje praktičnega sodelovanja v novih konkretnih predlogih sodelovanja. Še posebej pa podpiramo nadaljnjo krepitev sodelovanja s partnerskimi državami, posebno v regiji zahodnega Balkana. Izhajajoč iz načela enotnega nabora sil se zavzemamo za nepodvajanje, iskanje sinergij ter usklajeno obrambno načrtovanje. </font><br/>
<font size="4">	Kar zadeva PESCO. Slovenija podpira napredek, dosežen v okviru novih iniciativ na področju varnosti in obrambe v Evropski uniji ter poudarja pomen, da se morajo te pobude povezovati in biti komplementarne. Sodelovanje v PESCO krepi varnostno in obrambno sposobnost. Hkrati pa PESCO prispeva k tesnejšemu sodelovanju in integraciji na področju obrambe Evropske unije. Priporočila Sveta o doseženem napredku v kontekstu zavez PESCO, ki jih bomo po predvidevanjih potrdili, upoštevajo izsledke iz nedavno pripravljenih poročil. Namen priporočil je podati splošno oceno prispevkov držav članic glede izpolnjevanja zavez PESCO in začrtati pot za naprej glede nadaljnje implementacije. Pomembna bodo tudi v kontekstu prihodnjega strateškega pregleda PESCO v naslednji fazi, torej od 2021 do 2025, ko se bodo vse te zaveze tudi posodabljale in spreminjale. </font><br/>
<font size="4">	Pa še zadnja tema, usmerjevalni odbor Evropske obrambne agencije je, da v okviru tega usmerjevalnega odbora v formatu obrambnih ministrov bo osrednja razprava namenjena poročilu visoke predstavnice Federice Mogherini kot vodje agencije glede implementacije priporočil dolgoročnega razvoja… /nerazumljivo/. Opravljena bo tudi razprava o letošnjem proračunu v sklopu izstopa Združenega kraljestva iz Evropske unije. </font><br/>
<font size="4">	To je to. Hvala lepa. </font><br/>
<br/>
<b><font size="4">	PREDSEDNIK MATJAŽ NEMEC: </font></b><font size="4">Hvala lepa.</font><br/>
<font size="4">	Spoštovane kolegice in kolegi, odpiram razpravo. Želi kdo razpravljati? Vidim, da ja. Mag. Andrej Rajh, izvolite, imate besedo. </font><br/>
<br/>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Hvala lepa, predsedujoči, za besedo.</font><br/>
<font size="4">	Rad bi se samo odzval na usmerjevalni odbor Evropske obrambne agencije. Vemo, da so cilji Evropske obrambne agencije povezovanje in izboljševanje obrambnih zmogljivosti, spodbujanje raziskav in razvoja in tudi zagovarjanje evropskih obrambnih politik na nivoju Evropske unije. Za to je pa potrebna močna odprta Evropa brez notranjih meja, in to je edini garant, da bo glas Slovenije slišan, torej tudi naši interesi v tej agenciji uslišani in udejanjeni. Moramo povedati, da ima Slovenija zelo velike interese na področju digitalizacije, to so zadeve, kjer je možno vojaško in civilno sodelovanje. Evropska unija je sprejela 9 milijard evrov težko razvojno agendo na področju digitalizacije na pobudo dr. Angelike Mlinar. In tu lahko sodeluje tudi Slovenija na področju raziskav, kibernetske varnosti, pa tudi energetske varnosti. Tako jaz to razpravo podpiram. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNIK MATJAŽ NEMEC: </font></b><font size="4">Kolegice in kolegi, želi še kdo razpravljati? Ugotavljam, da ne, zato razpravo zaključujem.</font><br/>
<font size="4">	Ugotavljam, da se je Odbor za zunanjo politiko seznanil z izhodišči za udeležbo delegacije Republike Slovenije na zasedanju Sveta Evropske unije za zunanje zadeve, ki bo v Bruslju 14. maja 2019. </font><br/>
<font size="4">	S tem končujem 2. točko dnevnega reda.</font><br/>
<font size="4">	Besedo predajam predsedniku Odbora za zadeve Evropske unije Igorju Pečku. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa.</font><br/>
<font size="4">	Spoštovane članice in člani Odbora </font><br/>
<br/>
<b><font size="4">4. TRAK: (DAG) - 9.30</font></b><br/>
<br/>
<b><font size="4">	</font></b><font size="4">(nadaljevanje) za zadeve Evropske unije, z glasovalnimi napravami od 1 do 20 bomo glasovali o predlogu sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za zunanje zadeve, ki bo v Bruslju 14. 5. 2019, in jih podprl.« Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	Končujem 2. točko dnevnega reda. </font><br/>
<font size="4">	Besedo predajam predsedniku Odbora za zunanjo politiko, gospodu Matjažu Nemcu. </font><br/>
<br/>
<font size="4">	</font><b><font size="4">PREDSEDNIK MATJAŽ NEMEC: </font></b><font size="4">Prehajamo na </font><b><font size="4">3. TOČKO DNEVNEGA REDA - ZASEDANJE SVETA EVROPSKE UNIJE ZA ZUNANJE ZADEVE, BRUSELJ, 16. MAJ 2019. </font></b><br/>
<b><font size="4">	</font></b><font size="4">Prosim državno sekretarko Ministrstva za zunanje zadeve, gospo Simono Leskovar, da nam predstavi izhodišča.</font><br/>
<br/>
<font size="4">	</font><b><font size="4">SIMONA LESKOVAR: </font></b><font size="4">Hvala, gospod predsednik.</font><br/>
<font size="4">	Spoštovana predsednika obeh odborov, spoštovane poslanke in poslanci!</font><br/>
<font size="4">	Dovolite mi, da vam tokrat kratko predstavim predviden potek Sveta Evropske unije za zunanje zadeve v sestavi ministrov za mednarodno razvojno sodelovanje, ki bo potekal 16. maja v Bruslju in se ga bom udeležila tudi sama. </font><br/>
<font size="4">	Na dnevnem redu ministrskega zasedanja so štiri točke. Ministri bodo razpravljali o ohranjanju političnega zagona za uresničevanje Agende za trajnostni razvoj do leta 2030 in o ukrepih proti podnebnim spremembam. Naslovili bodo izzive mladih v mednarodnem razvojnem sodelovanju. Govora bo, kot sem rekla prej, tudi o razmerah v afriški regiji Sahel. Na delovnem kosilu pa bo potekala razprava o instrumentu za sosedstvo ter razvoj in mednarodno sodelovanje in naložbeni arhitekturi, vključno z Evropskim skladom za trajnostni razvoj Plus. </font><br/>
<font size="4">	Pomemben del razprave bo osredotočen na uresničevanje agende 2030 in njenih ciljev trajnostnega razvoja ter podnebnih ukrepov. Letos mineva štiri leta od obeh zgodovinskih dogovorov, torej sprejetja agende 2030 na vrhu OZN septembra 2015 ter dogovora o Pariškem podnebnem sporazumu na zasedanju podpisnic Okvirne konvencije OZN decembra 2015. Slovenija je zaveze, ki izhajajo iz agende 2030 in Pariškega podnebnega sporazuma, vključila oziroma jih vključuje v strateške dokumente na področju mednarodnega razvojnega sodelovanja, in sicer v Resolucijo o mednarodnem razvojnem sodelovanju in humanitarni pomoči ter iz nje izhajajoči strategiji kot prioritetne vsebine na področju mednarodnega razvojnega sodelovanja, ki jasno povezujejo cilje trajnostnega razvoja. Prav tako uredba, ki je bila sprejeta konec lanskega leta, o izvajanju mednarodnega razvojnega sodelovanja določa, da noben projekt oziroma program, ki ga v partnerskih državah financira Republika Slovenija, ne spodbuja oziroma ne sme spodbujati povečane rabe fosilnih goriv. To še dodatno krepi prizadevanja za povečano financiranje podnebnih ukrepov v tretjih državah kot pomemben korak k realizaciji zavez Pariškega podnebnega sporazuma. </font><br/>
<font size="4">	Ministri bodo v četrtek, 16. maja 2019, naslovili oziroma se dotaknili tudi posebnih izzivov, s katerimi se soočajo mladi v mednarodnem razvojnem sodelovanju. Izzivi, povezani z mladimi, prihajajo vedno bolj v ospredje mednarodnega razvojnega sodelovanja Evropske unije in so naslovljeni preko številnih področij. Pravice otrok tako spadajo tudi med prioritete slovenske zunanje politike, kot posebna tema so izpostavljene v Deklaraciji o zunanji politiki Republike Slovenije ter v Resoluciji o mednarodnem razvojnem sodelovanju in humanitarni pomoči. </font><br/>
<font size="4">	Razprava o razmerah v Sahelu, ki predstavlja eno najbolj revnih in najbolj ranljivih regij sveta, bo namenjena predvsem humanitarnim in razvojnim vidikom, ker namreč pred tem, 14., kot smo že slišali, bo na skupnem zasedanju Sveta EU za zunanje zadeve zunanjih in obrambnih ministrov ta tema prav tako naslovljena z zunanjepolitičnega in varnostnega vidika. Slovenija meni, da je treba trajnostne spremembe v Sahelu doseči s celostnim pristopom. Dejavnosti na mednarodnih operacijah in misijah je treba dopolniti z mednarodno humanitarno ter razvojno podporo. </font><br/>
<br/>
<b><font size="4">5. TRAK: (DAG) - 9.35</font></b><br/>
<br/>
<b><font size="4">	</font></b><font size="4">(nadaljevanje) Zadnja točka dnevnega reda, instrument za sosedstvo ter razvojno in mednarodno sodelovanje, ki je del zakonodajnih predlogov v okviru priprave novega večletnega finančnega okvira Evropske unije za obdobje 2021-2027, združuje večino dosedanjih razvojnih in zunanjih finančnih instrumentov. Prihodnja arhitektura zunanjih finančnih instrumentov Evropske unije predvideva tudi ustanovitev Evropskega sklada za trajnostni razvoj Plus, o katerem bo na tem zasedanju največ govora. V okviru bo nova struktura za zunanje naložbe omogočala privabljanje sredstev drugih donatorjev in zasebnega sektorja. Slovenija pozdravlja razširitev področja uporabe sklada in zlasti zunanjega jamstva tudi za zahodni Balkan. S tem se bo omogočal dostop do sredstev tudi manjšim izvajalcem in projektom, s čimer bi se v večji meri omogočilo tudi sodelovanje slovenskih deležnikov, če bo to sprejeto. </font><br/>
<font size="4">	Najlepša hvala.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> Hvala lepa. </font><br/>
<font size="4">	Kolegice in kolegi, odpiram razpravo. Želi kdo razpravljati? Ugotavljam, da ne, zato zaključujem razpravo.</font><br/>
<font size="4">	Ugotavljam, da se je Odbor za zunanjo politiko seznanil z izhodišči za udeležbo delegacije Republike Slovenije na zasedanju Sveta Evropske unije za zunanje zadeve (razvoj), ki bo v Bruslju 16. 5. 2019. </font><br/>
<br/>
<font size="4">	S tem končujem 3. točko dnevnega reda in 29. sejo Odbora za zunanjo politiko. </font><br/>
<font size="4">	Besedo predajam predsedniku Odbora za zadeve Evropske unije Igorju Pečku. Vsem gostom pri tej točki se zahvaljujem. Hvala lepa. </font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Spoštovane članice in člani Odbora za zadeve Evropske unije, z glasovalnimi napravami od 1 do 20 bomo glasovali o naslednjem predlogu sklepa: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za zunanje zadeve (razvoj), ki bo v Bruslju 16. 5. 2019, in jih podprl.« Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	S tem končujem 3. točko dnevnega reda.</font><br/>
<font size="4">	Obveščam vas, da sejo prekinjam za deset minut zaradi zamenjave traku za zvočni zapis. </font><br/>
<font size="4">	V nadaljevanju bo seja zaprta za javnost. Sejo bomo nadaljevali ob 9.50. Hvala lepa. </font><br/>
<br/>
<font size="4">	(Odpri del seje je bil prekinjen ob 9.38.) </font><br/>
<br/>
<b><font size="4">6. TRAK: (TB) – 10.10</font></b><br/>
<br/>
<font size="4">	(Odprti del seje se je nadaljeval ob 10.10)</font><br/>
<br/>
<b><font size="4">PREDSEDNIK IGOR PEČEK:</font></b><font size="4"> Spoštovani kolegice in kolegi, nadaljujemo z 42. sejo Odbora za zadeve Evropske unije, ki je sedaj odprta za javnost.</font><br/>
<br/>
<font size="4">Prehajamo na </font><b><font size="4">5. TOČKO DNEVNEGA REDA – ZASEDANJE SVETA EVROPSKE UNIJE ZA KMETIJSTVO IN RIBIŠTVO, KI BO V BRUSLJU, DNE 14. MAJA 2019.</font></b><br/>
<font size="4">Prosim gospo mag. Tanjo Strnišo, državno sekretarko na Ministrstvu za kmetijstvo, gozdarstvo in prehrano, da nam predstavi izhodišče. Prosim.</font><br/>
<br/>
<b><font size="4">MAG. TANJA STRNIŠA: </font></b><font size="4">Hvala za besedo, spoštovani predsednik, spoštovani poslanka in poslanci.</font><br/>
<font size="4">Tokratni svet ima dve vsebinski točki. Kot že vrsto svetov doslej, bo govora o reformi skupne kmetijske politike, tudi tokrat na / nerazumljivo/ skupne kmetijske politike po letu 2020, tokrat na področju izvedbenega modela in svet bo razpravljal o oziroma komisija bo predstavila, svet pa bo potem, ministri pa bojo podali mnenja o dokumentu, ki ga je predlagala komisija – Čist planet za vse, za uspešno, moderno, konkurenčno in podnebno nevtralno gospodarstvo do leta 2050. Komisija bo poročala tudi o - kot redno poroča - o stanju vprašanj v zvezi z mednarodno trgovino s kmetijskimi proizvodi in potem je še nekaj točk razno.</font><br/>
<font size="4">Če mi dovolite, da se zdaj nekoliko ustavim pri vsaki točki. Kar smo v reformi skupne kmetijske politike in ob posameznih njenih elementih tukaj že zelo velikokrat govoril, povem, da bo tokrat tema, sicer, zelo tak tehničen del, se pravi, kako se pripravi strateški načrt, ki vemo, da ima neke nove pristope, ker bo zajemal tako prvi, kot drugi steber kmetijske politike, ima drugačen način spremljanja in podobno, bi povedala tukaj samo to, da, čeprav gre za tehnična vprašanja, nikakor ni nekega napredka pri obravnavi na delovnih skupinah, kjer naši strokovnjaki in tudi iz drugih držav članic, vztrajajo pri tem, da je model, kot ga predlaga Evropska komisija, pravzaprav, mogoče navidezna poenostavitev, za administracijo pa zelo zahtevan, kompliciran in na nek način težji ali pa bo zahteval več administrativnega nabora na administraciji, kot celo sedanji model.</font><br/>
<font size="4">Zdaj, očitno bo treba tudi na politični ravni na to opozorit, ker je komisar, če bi tako rekla, malo poenostavljeno ali pa / nerazumljivo/ zelo zavezan k novemu modelu in morda, morda ta strokovna raven komisije zaradi tega ni dovzetna za te številne pripombe, ki prihajajo iz vseh držav članic. Mi bomo na vse te elemente, tukaj smo že včasih tudi omenila, opozorili. Določeni elementi so v nasprotju z generalno trditvijo komisije, da gre za poenostavitve skupne kmetijske politike in na to bomo in da gre za več, več fleksibilnosti pri državah članicah. Kjer to ne drži, bomo in ker menimo, da je res treba naredit poenostavitev, bomo ponovno opozorili. Potem, lahko pa seveda, če ima kdo kakšno vprašanje, tudi v podrobno razložim, kjer so te naše težave, potem v razpravi.</font><br/>
<font size="4">Druga točka, o kateri pa bodo ministri prvič razpravljali je pa ta dolgoročna strategija za podnebno nevtralno gospodarstvo, seveda samo z vidika kmetijstva. Ta dokument zadeva tudi druge številne resorje in druga formacija sveta tudi, generalno je pristojen seveda Svet za okolje, so pa tudi že nekateri drugi sveti to ali pa še bojo, obravnavali. Zdaj, s to točko je tako, da še ni rečeno, da bo sploh obravnavana na svetu. Komisija tega, morda bo še samo predstavitev umaknila. Tudi Vlada še ni sprejela dokončnega stališča do tega dokumenta. To stališče do tega dokumenta bo prišlo seveda tudi v obravnavo v Državni zbor, zato bi jaz povedala samo, naša preliminarna razmišljanja, ki bodo potem predstavljena seveda tudi na svetu, v kolikor bo ta točka potekala.</font><br/>
<font size="4">In sicer, mogoče da najprej povem, kako sama komisija v tem dokumentu vidi kmetijstvo. Generalno ta dokument, kot sem že povedala, obravnava 7 strateških področij - energetsko učinkovitost,</font><br/>
<br/>
<b><font size="4">7. TRAK: (ŠPE) – 10.15</font></b><br/>
<br/>
<b><font size="4">	</font></b><font size="4">(nadaljevanje) obnovljive vire energije in podobno in podarja pomen raziskavam in razvoju, kar se kmetijstva tiče, pa seveda izpostavlja, da je njegova naloga zagotoviti dovolj hrane, krme in vlaken, da pa seveda prispeva tudi k emisijam toplogrednih plinov. Kmetijstvo in gozdarstvo sta pa edina dva gospodarska sektorja, ki tudi predstavljata ponos, se pravi tista dva, ki pa jemljeta CO2 iz ozračja in s tem rešujeta tudi… morata biti tudi rešitvi za podnebne spremembe in za zmanjševanje toplogrednih plinov. Ukvarja se tudi… omenja seveda vlogo kmetijstva in gozdarstva pri trajnostni masi, izpostavlja pomen preciznega kmetijstva, ki pomeni z manj virov več hrane, če poenostavim in princip krožnega gospodarstva.</font><br/>
<font size="4">	Zdaj kakšno je naše stališče? Seveda se tudi mi zavedamo, da je to, kar sem že prej v uvodu izpostavila, da je seveda naša primarna naloga zagotoviti dovolj hrane, ne samo pri nas, povsod, ampak smo mi že v dosedanji politiki in v bodoče moramo biti še bolj, zavezani k temu, da povzročamo čim manj emisij toplogrednih plinov – tako iz živinoreje, kot… saj v glavnem iz živinoreje. Tako da… in da imamo to tako v resoluciji, ki je že zdaj v javni obravnavi, ki jo predlaga naše ministrstvo in tudi v elementih to vgrajeno.  </font><br/>
<font size="4">	Opozorila bi samo še na en vidik in sicer gozdarstva. Pri gozdarstvu je tako, da je gozdarstvo pa kmetijstvo in raba tal, kmetijstvo sta zdaj samostojen sektor. Ni mogoče več poračunavati, ker mi imamo zaradi gozdnatosti države seveda neto presežek ponorov, ampak teh ponorov ni mogoče poračunavati, recimo z izpusti, iz industrije ali kaj podobnega. Celo drug vidik je tukaj, ki smo ga nekako rešili. Za nas je ključno, da se ti ponori obračunavajo na način… če se bi referenčno ali tako kot je bilo sprva predlagano oziroma kot je predlagano in ta uredba, kot je bila sprva predlagana, če bi se upoštevalo čisto direktno, bi mi ugotovili, da smo v referenčnem obdobju pravzaprav zelo malo sekalo, premalo sekali gozdov, kar pomeni, da če bomo zdaj sekali več, bi po eni logiki komisije celo povzročal emisije. Ampak ne gre za to, gre za to, da ta problem se reši, ampak treba je razumeti, da je določen poseg nujen tudi zaradi tega, da se gozdovi ohranjajo v taki kondiciji, v kateri tudi ustvarijo največ vezave CO2. / Nerazumljivo/ največja CO2 in jo lahko sami potem… nima več te funkcije ponora. Skratka, to je ključno upoštevati. </font><br/>
<font size="4">	Drugo je ključno upoštevati, da je poseg v določenem obsegu potreben tudi zaradi tega, da se les ograjuje namesto drugih gradbenih materialov v smislu krožnega gospodarstva v gradbeni industriji.</font><br/>
<font size="4">	Tako da, če skrajšam oziroma, če povzamem – za naš sektor je ključno dvoje. Eno je, da prispevamo tako z gozdovi, kot s kmetijstvom k čim večji vezavi CO2 v zeleno maso. Zato imamo cel sistem spremljanja, tako v kmetijstvu, kot v gozdarstvu in obvladovanje tudi kmetijskih gozdarskih praks. Drugo pa je, da na tistem delu kmetijstva, kjer pa prihaja do izpustov toplogrednih plinov, to je predvsem živinoreja, pa tudi z ustreznimi tehnologijami in podporami za nadstandardne prakse, vplivamo na to, da je teh izpustov čim manj.</font><br/>
<font size="4">	Potem ena redna točka bo spremljanje trgovinskih pogajanj. Tukaj mogoče samo za trgovinski dialog med EU in ZDA povem, da kot je znano, je liberalizacija trgovine s kmetijskimi pridelki izvzeta iz sedanjih pogovorov in ne bo del tega sporazuma. Kar se tiče varne hrane, ki je pa še bolj skrbela tudi našo javnost, je pa osnovno stališče, da ta sporazum ne bo posegal v nobenem elementu v veljavne EU standarde, kar se tiče varne hrane, varovanja okolja in varstva potrošnikov in da zahtevamo na tem področju, da je ta regulatorni dialog, ki bi potekal z ZDA, se pravi transparenten na najvišji možni ravni, ne pa tako kot je bilo pri pogajanjih v okviru TTI predvideno, da so ti razgovori zaupni. Sicer pa se dela nek pomemben korak generalno pri teh trgovinskih pogajanjih, pri Avstraliji in Novi Zelandiji, kjer imamo mi </font><br/>
<br/>
<b><font size="4">8. TRAK: (SB) – 10.20</font></b><br/>
<br/>
<font size="4">	(nadaljevanje) enaka stališča, se pravi varovanje občutljivih proizvodov, ko gre za liberalizacijo trgovine kmetijskih in varovanje standardov, primer / nerazumljivo/ pa je zdaj trenutno neki zastoj. </font><br/>
<font size="4">	Pot točko razno bi povedala, da bo komisija poročala o digitalnem dnevu, ki je zajemal tudi kmetijstvo pa druge resorje, ki se ga bo udeležila naša ministrica podpisala tudi v imenu Slovenije te izjave, ki so bile sprejete in potem, da bo Nizozemska ponovno odprla to vprašanje, da mora komisija nekaj na tem področju narediti, da ne bodo nove sorte kmetijske, ki so pridobljene s klasičnim žlahtnjenjem predmet zaščite po patentih, ker bo to bistveno otežilo dostop do semenskega materiala tudi za evropske pridelovalce, tukaj Slovenija to izjavo zelo podpira. In mogoče še to, da bosta Francija in Španija pozvala Evropsko komisijo, da svoj oziroma predlagali, da se na področju skupne ribiške politike, evropske ribiške politike naredijo določene ponastavitve in boljše ugodnosti za črpanje ribiškega sklada za ribiški sektor, mi bomo to izjavo ustno podprli, pisno nismo k tej izjavi pristopili, ker je prejšnji svet imela Slovenija, naša ministrica izjavo, ki so jo tudi številne države podprle, so pa takrat isti dve državi podprli tudi našo izjavo, skratka gre za to, da se mediteranski bazen, ki ima veliko malega priobalnega ribolova kot v teh primerih teh držav Španija in Francija tudi večji ribolov medsebojno podpirajo in da od komisije pričakujemo določene poenostavitve in predvsem bolj ugodno financiranje za ribiče, kar bi koristilo tudi nam in našem ribiškem sektorju, da bi lahko posodobili svoje ribolovne sposobnosti in tudi svoje tehnologije. Hvala lepa.</font><br/>
<br/>
<b><font size="4">	PREDSEDNIK IGOR PEČEK:</font></b><font size="4"> Hvala lepa, gospa Strniša. </font><br/>
<font size="4">	Zdaj pa odpiram razpravo kolegic in kolegov. Želi kdo od poslancev besedo? Ugotavljam, da ne, zato zaključujem razpravo in na glasovanje dajem predlogu sklepa, ki se glasi: Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za kmetijstvo in ribištvo, ki bo v Bruslju dne 14. maja 2019 in jih podprl. Prosim, da glasujemo. </font><br/>
<font size="4">	Kdo je za? (7 članov.) Kdo je proti? (Nihče.)	</font><br/>
<font size="4">	Ugotavljam, da je sklep sprejet.</font><br/>
<font size="4">	Hvala lepa, gospa Strniška še enkrat.</font><br/>
<br/>
<font size="4">	S tem končujem 5. točko dnevnega reda.</font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA – ZASEDANJE SVETA EVROPSKE UNIJE ZA EKONOMSKE IN FINANČNE ZADEVE, KI BO V BRUSLJU DNE 17.5.2019.</font></b><font size="4"> Gradivo smo prejeli od Vlade dne 9. maja 2019 na podlagi 8. člena Zakona o sodelovanju med Državnim zborom ni Vlado v zadevah Evropske unije. Prosim državnega sekretarja gospoda Metoda Dragonjo na Ministrstvu za finance, da nam predstavi izhodišča. Izvolite.</font><br/>
<br/>
<b><font size="4">	METOD DRAGONJA:</font></b><font size="4"> Hvala lepa, gospod predsednik. Spoštovani poslanke, poslanci, ostali prisotni. ECOFIN bo zasedal v petek 17. maja v Bruslju. Pred tem bo 16. maja zasedala evro skupina, zasedanje evro skupine se bo udeležil minister dr. Bertoncelj, medtem ko bo na ECOFINU zastopal Slovenijo veleposlanik v stalnem predstavništvu v Bruslju gospod Janez Lenarčič. ECOFIN bo v okviru zakonodajnih posvetovanj nadaljeval diskusijo o trošarinskem paketu ter o predlogu uredbe o ustanoviti programa za podporo reformam. Se pravi ne gre za neke nove teme, ki so odpirajo na ECOFINU, ampak se v glavnem poskuša zapreti obstoječe dosjeje tudi še v okviru aktivnosti, ki jih vodi obstoječa komisija. Izhodišča glede trošarinskega svežnja smo obravnavali pri izhodiščih za marčevsko zasedanja ECOFINA vključujejo prenovljeno direktivo o splošnem režimu za trošarino, spremembo uredbe EU o pravnem sodelovanju na področju trošarin glede vsebin elektronske evidence </font><br/>
<br/>
<b><font size="4">9. TRAK: (SB) – 10.25</font></b><br/>
<br/>
<font size="4">	(nadaljevanje) ter direktivo o strukturi trošarine za alkohol in alkoholne pijače. Tokrat bo ECOFIN ponovno skušal doseči dogovor, potem, ko marca ni bilo možno uskladiti vseh elementov. Tedaj so nekatere države želele določene tehnične izboljšave besedila predvsem dveh členov alkoholne direktive ter člena 32. Direktive o splošnem režimu za trošarino. Končno gradivo sicer še ni bilo na voljo, vendar Slovenija glede vsebine te direktive kot smo poročali zadnjič oziroma tega svežnja nima nekih zadržkov in podpira pravzaprav te sprostitve, ki so predvidene predvsem na določenih proizvodih  malih pivovarn in proizvodov kot so jabolčnik. </font><br/>
<font size="4">	Druga velika tema je uredba u ustanovitvi programa za podporo reformam. Ta program je s strani Evropske komisije v obravnavi že od leta 2018, je pa sestavni del diskusij o večletnem finančnem okvirju med 2021 in 2027. Predlog uredbe je bil predstavljen tudi temu odboru septembra lani. Slovenija je načeloma naklonjena k temu, da se ta program vzpostavi in da deluje. Program predvideva tehnično pomoč pri izvajanju reform in tudi finančno podporo za izvedbo reform. Razprava je bila začasno zadržana predvsem zaradi določenih različnih pogledov v okviru evro skupine med posameznimi članicami evro skupine, tako da bo to tudi osrednja točka obravnave na evro skupini, ki bo potekala dan pred zasedanjem ECOFINA. V okviru ne zakonodajnih posvetovanj bodo ministri sprejeli sklepe v zvezi z poglobljenimi pregledi držav članic v letu 2019 in v zvezi z izvajanjem specifičnih priporočil za države članice. Tukaj gre za formalno potrditev teh poglobljenih pregledov in implementacije specifičnih priporočil posameznim državam, tukaj je treba reči, da zdaj ta dokument v bistvu rezimira te preglede in ukrepe, ki so jih predložile države za odpravo makroekonomskih neravnotežij. V zadnjem poročilu, ki je bilo objavljeno februarja smo tudi že povedali nekaj v marcu, so tri države, ki imajo ocenjene presežna ekonomska neravnovesja -  Ciper, Grčija in Italija, potem je pa še 13 držav, ki imajo določena neravnotežja različnih tipov oziroma različne stopnje resnosti, to pa so Bolgarija, Hrvaška, Ciper, Francija, Nemčija, Grčija, Irska, Italija in Holandija ter Portugalska, Romunija, Španija in Švedska. Slovenija tokrat prvič ni na listi držav za katero bi veljala ali pa bi Evropska komisija in ECOFIN izdala kakršnakoli specifična poročila, kar odraža predvsem sorazmerno ugodno in močno gospodarsko rast, ki jo je Slovenija izkazala v letu 2018 in pa konsolidacijo na področju javnih financ. </font><br/>
<font size="4">	Razpravljalo se bo potem na ECOFINU tudi o obdavčitvi digitalne ekonomije. Tukaj ni bilo doseženo soglasje med finančnimi ministri, tako, da je bila sprejeta odločitev, da se bo ta dosje oziroma ta tematika naprej obravnavala znotraj iniciativ OECD-ja, zdaj razprave potekajo predvsem s tega vidika, da Evropska unija kot celota usklajeno nastopi znotraj diskusij v OECD-ju. Slovenija se strinja, da se ti ukrepi sprejmejo, da delujejo učinkovito </font><br/>
<br/>
<b><font size="4">10. TRAK: (TB) – 10.30</font></b><br/>
<br/>
<font size="4">	(nadaljevanje) na mednarodnem nivoju in da bodo zagotavljali pozitivne javnofinančne učinke, tudi za manjše države kot je Slovenija in ne bodo nalagale pretiranih administrativnih bremen.</font><br/>
<font size="4">Ostale teme, ki jih bo obravnaval ECOFIN so seznanitvene narave. Ministri bodo se seznanili z poročilom iz zasedanja Mednarodnega denarnega sklada in Svetovne banke aprila v Washingtonu in pa skupine G-20. Dalje, o določenih iniciativah, ki potekajo glede dodatnih instrumentov za spodbujanje podnebnega financiranja in pa predsedstvo bo predstavilo tudi naslednje korake glede razprave o prioritetah za naslednji institucionalnih cikel in predvsem obravnavali nekatere teme, ki so vezane, na primer, na problematiko migracij in pa tudi ustreznega, bi rekel, ustreznih politik, ki bi na nek način migracije ne ovirale, ampak na nek način, blažile negativne učinke migracij znotraj Evropske unije.</font><br/>
<font size="4">Ob robu ECOFIN bo potekal ekonomski in finančni dialog med EU in Zahodnim Balkanom ter Turčijo. Običajno ta dialog vodi predsedujoči ECOFIN. Sprejeti in usklajeni bodo skupni sklepi, s katerimi se Slovenija strinja. Bistveno bolj pomembna bo diskusija v okviru Evro skupine, ki se je bo udeležil minister. Predvsem se bo poglobljeno razpravljalo o ekonomskih gibanjih in ekonomski situaciji, predvsem z vidika zniževanja gospodarske rasti in tveganj, ki so s tem povezana, na javnofinančnih področjih in pa na področjih potem, možnih vplivov na stabilnost v evro sistemu.</font><br/>
<font size="4">Ministri bodo nadaljevali razpravo o ključnih elementih novega proračunskega inštrumenta za konvergenco in konkurenčnost, glede katerega je pravzaprav glavni usmerjevalec Evro skupina. Ta inštrument je predviden, da bo zagotovil predvsem podlage za spodbujanje reform v državah članicah in na drugi strani, dal podporo državam članicam za izvajanje teh reform, pa hkrati vzpostavil mehanizem, s katerim se bo postavljalo tudi cilje oziroma pogojevala pomoč, s katerimi se bo izzvalo strukturne reforme. Drugo bi ta inštrument lahko pokril tudi določene investicijske aktivnosti, podprl investicijske aktivnosti v državah članicah, tudi kot proti ciklični ukrep in načelno soglasje glede tega je pretežno doseženo, čeprav imajo tudi posamezne večje države še nekaj različnih pogledov na to temo.</font><br/>
<font size="4">Odprta so potem še dodatna, precej pomembne teme, pravna oblika, kako naj se ta inštrument vzpostavi znotraj evropskega proračuna oziroma kako naj na, ta inštrument koristijo predvsem tudi države članice, ki niso v evro območju, ker pravna podlaga je lahko samo člen pogodbe o delovanju Evropske unije, ki posebej določa delovanje evro sistema.</font><br/>
<font size="4">Potem je, so odprta še vprašanja, ki so vezana na upravljanje tega inštrumenta, tako da ta diskusija bo precej vsebinska. Ni še predvideno, da se bo zaključila, na majski seji. Predvideno je, da bodo potem še dodatna usklajevanja in da bodo ministri Evro skupine potem, na junijski seji, potem lahko uskladili inštrument in ga potem posredovali v nadaljnje procedure. </font><br/>
<br/>
<b><font size="4">11. TRAK: (ŠPE) – 10.35</font></b><br/>
<br/>
<b><font size="4">	</font></b><font size="4">(nadaljevanje) Druge teme, ki bodo na Euroskupini, so deloma vezane še na večletni finančni okvir, kjer se tudi še določena posvetovanja in koordinacije izvajajo, vendar glede tega pa še nimamo bolj podrobnih izhodišč za to razpravo.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Hvala lepa, gospod Dragonja.</font><br/>
<font size="4">	Zdaj pa odpiram razpravo. Želi kdo od kolegic oziroma kolegov besedo? Ugotavljam, da ne, zato zaključujem z razpravo.</font><br/>
<font size="4">	Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju sveta Evropske unije za ekonomske in finančne zadeve, ki bo v Bruslju dne 17. maja 2019 in jih podprl.« Glasujemo.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Sklep je sprejet. Hvala lepa vsem.</font><br/>
<br/>
<font size="4">S tem končujem 6. točko dnevnega reda in 42. sejo Odbora za zadeve Evropske unije. </font><br/>
<font size="4">Želim vam lep dan še naprej!</font><br/>
<br/>
<b><font size="4">Seja se je končala 10. maja 2019 ob 10.37.</font></b>
</root>