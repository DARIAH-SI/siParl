<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZUNANJO POLITIK</font></b><br/>
<b><font size="4">90. seja</font></b><br/>
<br/>
<b><font size="4">(15. september 2021)</font></b></p></div><br/>
<b><font size="4">Sejo je vodila Monika Gregorčič, predsednica odbora.</font></b><br/>
<b><font size="4">Seja se je začela ob 9.02.</font></b><br/>
<br/>
<font size="4">	</font><b><font size="4">PREDSEDNICA MONIKA GREGORČIČ:</font></b><font size="4"> Spoštovane kolegice in kolegi, dobro jutro vsem. Pričenjam 90. sejo Odbora za zunanjo politiko.</font><br/>
<font size="4">	Tudi tokrat vas ob začetku seje vljudno prosim, da upoštevate vsa  zdravstvena napotila, tekom celotne seje vzdržujete primerno medosebno razdaljo in nosite zaščitne maske. </font><br/>
<font size="4">	Obveščam vas, da je danes opravičeno odsoten Nik Prebil iz Poslanske skupine LMŠ, prav tako pa na seji s pooblastilom sodelujejo oziroma nadomeščajo naslednja poslanca gospod Jože Lenart Poslanska skupina LMŠ nadomešča gospoda Marjana Šarca in gospod Leo Merjasec Poslanska skupina SDS nadomešča gospoda Ljuba Žnidarja. Vse prisotne lepo pozdravljam prehajamo na določitev dnevnega reda seje odbora. V poslovniškem roku pisnih predlogov za spremembo dnevnega reda nisem prejela, zato je določen dnevni red seje kot je bil predlagan s sklicem</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - VPRAŠANJA IN POBUDE ČLANOV ODBORA ZA ZUNANJO POLITIKO.</font></b><font size="4"> Obveščam vas, da smo 6. septembra 2021 s strani Ministrstva za zunanje zadeve prejeli dopis z obvestilom, da se današnje seje zaradi mednarodnih obveznosti povezanih s predsedovanjem Slovenije Svetu EU minister ne more udeležiti, službeno odsotna pa sta tudi oba državna sekretarja. Omenjeni dopis ste prejeli tudi vsi članice in člani Odbora, zato na podlagi tega zaprosila predlagam postopkovni predlog, da Odbor za zunanjo politiko v skladu s prvim odstavkom 74. člena Poslovnika Državnega zbora odloča o predlogu, da se točka Vprašanja in pobude članov Odbora za zunanjo politiko preloži na eno od naslednjih sej Odbora. </font><br/>
<font size="4">	Ker gre za postopkovni predlog, razprava o tem predlogu ni možna, možne pa so obrazložitev stališča poslanskih skupin v roku treh minut in prosim. Gospod Nemec, želite obrazložiti svoje stališče v imenu Poslanske skupine SD, izvolite tri minute.</font><br/>
<br/>
<b><font size="4">	MATJAŽ NEMEC (PS SD):</font></b><font size="4"> Hvala lepa. Rad bi opozoril na naša opozorila izpred začetka predsedovanja spoštovana predsedujoča. Ob prevzemu predsedovanja smo na tem mestu opozorili ministrstva in tudi vas, da se zaradi zahtevnega obdobja torej predsedovanja poskuša Odboru za zunanje zadeve uskladiti z zunanjim ministrstvom in vsakič znova izpolni poslovniške zahteve po tem, da ob vsebinah, ki se dotikajo tega odbora so prisotni minister ali pa vsaj njegova dva sekretarja.</font><br/>
<font size="4">	Žal od samega začetka predsedovanja zunanjega ministra na odboru pri vprašanjih in pobudah ni bilo. Tudi danes je temu tako. Ne samo da je minister odsoten tudi oba njegova sekretarja. </font><br/>
<br/>
<b><font size="4">2. TRAK: (ŠS) – 9:05</font></b><br/>
<br/>
<font size="4">	(nadaljevanje) Spoštovana predsedujoča, jaz mislim, da je potrebno biti zelo kritičen do takšnega početja tudi ali pa predvsem, da se zaščiti integriteto tega odbora in te ustanove, tudi Državnega zbora, kajti v zadnjih tednih smo priča pobegom ministrov, sekretarjev iz razprav vsebinskih in pomembnih. </font><br/>
<font size="4">	Tudi na današnji dan, ko obeležujemo spomin priključitev oziroma vrnitev Primorske k matični domovini bi imeli za gospoda ministra kar nekaj vprašanj. Tudi v zvezi z dogajanjem, današnjim na koreperju v Bruslju. To so ključna vprašanja, ki se dotikajo tako naše prihodnosti kot samega predsedovanja. Zato ne bom podprl tega vašega predloga. Zakaj? Ker sam zahtevam prekinitev in da nekdo iz Vlade pride izpolniti poslovniško zavezo in obvezo s prisotnostjo nekoga iz Ministrstva za zunanje zadeve, ki ima pooblastilo za to.</font><br/>
<font size="4">	Jaz mislim, da v kolikor ne bomo tega storili bomo načrtno degradirali ta spoštovani zbor in institut Državnega zbora. Torej glasoval bom proti.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Ja hvala gospod Nemec za vašo predstavitev stališča. Jaz bi želela na tem mestu samo obrazložiti čemu, zakaj takšen predlog dan z moje strani vezan tudi na poslovniško določilo. Namreč z nekaterimi pojasnili se ne morem strinjati, sploh ne z degradiranjem Državnega zbora. Ravno to želimo preprečiti s tem predlogom, da točko obravnavamo na eni od naslednjih sej. Kolikor bi opravičilo in obrazložitev odsotnosti ministra za zunanje zadeve prebrali, bi videli, da ponuja oziroma izpostavlja možnost, da pride odgovarjat poslankam in poslancem pred ta odbor že ta petek, tako da obstaja seveda velika možnost, da bomo to realizirali že ta petek in jaz mislim, da pa ravno ministru za zunanje zadeve, ki je nekdanji parlamentarec ne moremo očitati nespoštovanja tega hrama demokracije.</font><br/>
<font size="4">	Postopki, gospa Bratušek. Izvolite.</font><br/>
<br/>
<b><font size="4">	MAG. ALENKA BRATUŠEK (PS SAB):</font></b><font size="4"> Jaz seveda razumem, da v času predsedovanja so funkcionarji, minister in oba državna sekretarja lahko zasedeni, ne razumem pa, da nista predlagala sklepa, da se ta prva točka spelje v petek, tako kot so iz kabineta ministra pravzaprav predlagali. Tako da jaz predlagam ne da zamenjamo na eno od naslednjih sej, ampak da preprosto določimo petek kot tisti termin, kjer bo oziroma ko bo minister Logar lahko z nami. Tako so ne kot ste vi rekla minister napisal opravičilo, ampak vodja kabineta v verjetno imenu ministra, tako da moj postopkovni predlog je, da spremenite sklep ne na eno od naslednjih sej, kar lahko tudi pomeni nikoli, ker to je lahko v nedogled ampak da preprosto sprejmemo sklep, da to točko obravnavamo v petek 17. septembra. Tak je bil tudi predlog Kabineta ministra.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Res je, vztrajam pa na prvotni dikciji sklepa zato, ker moramo upoštevati vse poslovniške možnosti in preveriti razpoložljivost dvoran kot tudi poslovniško omejitev, da lahko zasedata istočasno samo dva odbora in te stvari še moramo urediti v okviru služb Državnega zbora.</font><br/>
<font size="4">	Kot rečeno, se pa bom potrudila, da bo zadeva speljana v petek, takoj po naslednji redni seji Odbora za zunanjo politiko, ki bo skupna z Odborom za EU. Tako da to je že predviden termin, ne želim se pa tukaj 100% zavezovati. Morda pa bo to ob osmih zjutraj ali pa kakšen drug dan. Vsekakor minister bo prišel in odgovarjal na vprašanja poslank in poslancev. To vam zagotavljam. Še gospa Lidija Divjak Mirnik, izvolite.</font><br/>
<br/>
<b><font size="4">	LIDIJA DIVJAK MIRNIK (PS LMŠ):</font></b><font size="4"> Hvala za besedo. Ja, v petek imamo že predvideno sejo ob 9. uri. Zdaj glede na to,d a imamo predvideno samo eno točko dnevnega reda bo verjetno zelo kratka po izkušnjah, ki jih imamo, tako da predlagam, da fiksiramo ta datum za petek oziroma tole točko dnevnega reda in samo tisto sejo razširimo še</font><br/>
<br/>
<b><font size="4">3. TRAK: (ŠS) 9:10</font></b><br/>
<br/>
<font size="4">	(nadaljevanje) z eno točko dnevnega reda. Hvala. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Ja, hvala za vaš predlog. Kot rečeno tudi to verzijo zavračam. Ostajamo pri v skladu s poslovnikom določeno dikcijo predloga sklepa, da se točka obravnava oziroma preloži na eno izmed naslednjih sej odbora. Kot rečeno, tukaj se pa javno zavežem, da bom naredila vse, da bo ta seja v petek, v kolikor vam, ne vem pač presodite po svoje kako se boste odločili.</font><br/>
<font size="4">	Ker ni drugih predstavitev stališč poslanskih skupin, potem predlagam, da začnemo z odločanjem. Kot rečemo glasujemo o predlogu sklepa, da se točka preloži na eno od naslednjih sej.</font><br/>
<font size="4">	Pričenjam glasovanje!</font><br/>
<font size="4">	Kdo je za? (10 članov.) Je kdo proti? (4 člani.)</font><br/>
<font size="4">	Ugotavljam, da je sklep sprejet. Točka je torej preložena.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA, PREDLOG ZAKONA O RATIFIKACIJI KONVENCIJE MED REPUBLIKO SLOVENIJO IN KRALJEVINO ŠVEDSKO O ODPRAVI DVOJNEGA OBDAVČEVANJA V ZVEZI Z DAVKI OD DOHODKA IN PREMOŽENJA TER PREPREČEVANJU DAVČNIH UTAJ IN IZOGIBANJA DAVKOM, S PROTOKOLOM</font></b><font size="4">. Predlog zakona je objavljen na spletnih straneh Državnega zbora od 27. avgusta 2021. 1. septembra ste prejeli tudi mnenje Zakonodajno-pravne službe, ki k predlogu zakona ni imela pripomb. </font><br/>
<font size="4">	Pričenjamo drugo obravnavo predloga zakona v kateri bomo opravili razpravo o tem zakonskem predlogu in besedo za dopolnilno obrazložitev dajem predstavniku predlagatelja mag. Maji Hostnik Kališek, državni sekretarki z Ministrstva za finance. Izvolite. </font><br/>
<br/>
<b><font size="4">	MAG. MAJA HOSTNIK KALIŠEK:</font></b><font size="4"> Hvala. Spoštovani. Pred nami je predlog Zakona o Ratifikaciji konvencije med Republiko Slovenijo in Kraljevino Švedsko o odpravi dvojnega obdavčevanja v zvezi z davki od dohodka in premoženja ter preprečevanju davčnih utaj in izogibanja davkom, s protokolom. Med Republiko Slovenijo in Kraljevino Švedsko se trenutno uporablja sporazum o izogibanju dvojnemu obdavčevanju dohodka in premoženja, ki sta ga SFRJ in Kraljevina Švedska podpisali 18. Junija 1980, Republika Slovenija pa ga je nasledila z Aktom o nasledstvu sporazumov nekdanjo Jugoslavijo s Kraljevino Švedsko. </font><br/>
<font size="4">	Omenjeni sporazum je zadnji v tovrstnih dvostranskih sporazumov, ki se še uporablja in ki jih je Slovenija nasledila po nekdanji Jugoslaviji z akti o nasledstvu. Upoštevaje spremenjene ekonomske razmere na trgu, povečano sodelovanje med državama na gospodarskem področju ter bistvene spremembe davčne zakonodaje v obeh državah si je Slovenija dalj časa prizadevala za začetek pogajanj za sklenitev novega sporazuma o odpravi dvojnega obdavčevanja s Švedsko. </font><br/>
<font size="4">	Pogajanja so se začela v letu 2018 in zaključila v letu 2019. Potekala so v Ljubljani in Stockholmu. Konvencija, ki bo nadomestila trenutno veljavni sporazum zagotavlja sodobnejšo pravno podlago za odpravo davčnih ovir pri trgovanju in investiranju med državama ter omogoča boljše sodelovanje med pristojnima organoma obeh držav na področju odpravljanja dvojnega obdavčevanja, kar preprečuje davčne utaje in davčno izogibanje, davčno diskriminacijo ter omogoča izmenjavo informacij in reševanje davčnih sporov.</font><br/>
<font size="4">	Konvencija je bila podpisana 12. maja 2021 v Bruslju. Za Slovenijo je podpisal Iztok Jarc, izredni pooblaščeni veleposlanik stalni predstavnik Republike Slovenije pri Evropski uniji, za Švedsko pa Lars den Jelson, veleposlanik stalni predstavnik Kraljevine Švedske pri Evropski uniji. Trenutno se med Slovenijo in drugimi državami pogodbenicami uporablja 59 konvencij  oziroma sporazumov o izogibanju dvojnega obdavčevanja. S tovrstnimi sporazumi se odpravljajo davčne ovire pri trgovanju in investiranju med državami, ki sporazum sklenejo ter zmanjšuje možnost davčnih utaj.</font><br/>
<font size="4">	Na podlagi povedanega predlagam, da Odbor za zunanjo politiko podpre predlog Zakona o Ratifikaciji konvencije med Republiko Slovenijo in Kraljevino Švedsko o odpravi dvojnega obdavčevanja v zvezi z davki od dohodka in premoženja ter preprečevanju davčnih utaj in izogibanja davkom, </font><br/>
<br/>
<b><font size="4">4. TRAK: (ŠS) 9:15</font></b><br/>
<br/>
<font size="4">	(nadaljevanje) s protokolom. Hvala.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. Želite besedo tudi predstavnik, podpredsednik Komisije Državnega sveta za mednarodne odnose in evropske zadeve za predstavitev mnenja?</font><br/>
<br/>
<b><font size="4">	IGOR ANTAUER:</font></b><font size="4"> Hvala lepa, bom zelo kratek. Mi smo včeraj Komisija za mednarodne odnose in evropske zadeve Državnega sveta včeraj popoldne obravnavali predmetni zakon. Člani komisije se strinjamo, da je mednarodne pogodbe o izogibanju dvojnega obdavčevanju dohodka in premoženja predstavljajo pomemben mehanizem preprečevanja dvojne obdavčitve dohodkom fizičnih in pravnih oseb. Ugotavljamo, da se bilateralne mednarodne pogodbe, ki se nanašajo na davčno področje najpomembnejši del  mednarodnega pravnega davčnega okvira na področju neposrednih davkov v katerih se uresničujejo interesi fizičnih in gospodarskih subjektov, ki poslujejo v večjih državah.</font><br/>
<font size="4">	Komisija se strinja, da spremenjene okoliščine velik pravzaprav relativno pozna ratifikacija že obstoječega sporazuma SFRJ. Take okoliščine, ki utemeljujejo narekovanje sklenitve nove konvencije, ki bo preko različnih mehanizmov omogočila učinkovito reševanje ciljev, ki jih zagotavlja konvencija. </font><br/>
<font size="4">	Komisija za mednarodne odnose in evropske zadeve Državnega sveta je predlog zakona podprla soglasno. Hvala lepa.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa gospod Antauer za predstavitev mnenja vaše komisije.</font><br/>
<font size="4">	Prehajamo na razpravo in glasovanje o posameznih členih predloženega zakona in predlagam, da po končani razpravi glasujemo o vseh členih skupaj. Ali temu kdo nasprotuje? Ugotavljam, da ne. Odpiram razpravo in dajem besedo poslankam in poslancem. Gospod Zmago Jelinčič Plemeniti, izvolite.</font><br/>
<br/>
<b><font size="4">	ZMAGO JELINČIČ PLEMENITI (PS SNS): </font></b><font size="4">Hvala lepa. V Slovenski nacionalni stranki podpiramo to ta zakon o ratifikaciji, vendar pa se nam pojavlja nekaj vprašanj. Še nekatere države v okrogu Evropske unije so takšne, kjer bo treba tak sporazum pripravit.</font><br/>
<font size="4">	Ampak kar me pa še bolj zanima, kdaj bo Slovenija podobne sporazume pripravila tudi z določenimi tretjimi državami, kjer poteka kar precej gospodarske menjave in zadeve niso urejene. Hvala.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. Besedo dobi gospa Lidija Divjak Mirnik. Izvolite.</font><br/>
<br/>
<b><font size="4">	LIDIJA DIVJAK MIRNIK (PS LMŠ):</font></b><font size="4"> Hvala lepa za besedo. Bom še kar obrazložila glas LMŠ-ja. </font><br/>
<font size="4">	Mi bomo to ratifikacijo podprli. Namreč Zakaj? Ne želimo si namreč, da tudi zaradi vsega tega dvojnega obdavčevanja in pravzaprav teh utaje davkov izgublja naš proračun in se nam zdi pomembno, da se zadeva podprle. Hvala lepa.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. Morda še kakšen interes za razpravo? Kolikor ne, potem dajem besedo za odziv še državni sekretarki Ministrstva za finance. Gospa Maja Hostnik Kališek, se boste odzvala na pobudo oziroma na izpostavljeno v razpravi s strani gospoda Jelinčiča? Izvolite.</font><br/>
<br/>
<b><font size="4">	PETRA ISTENIČ:</font></b><font size="4"> Bom na to vprašanje jaz odgovorila, ker sem članica delegacije za sklepanje sporazumov. Kot je že državna sekretarka imamo 59 sporazumov že sklenjenih, med njimi so vse države EU in tudi tretje države. Po navadi,  niste omenili katere države ste konkretno imeli v mislih, tako da mi sicer spremljamo vse gospodarske pobude za sklenitev teh sporazumov. </font><br/>
<font size="4">	Če v okviru že sprejetega mandata za posamezne države nimamo od OZP mandat, potem pridemo po ta mandat, tako da mogoče če specificirate te države, vam lahko kaj več odgovorim.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. S tem razpravo zaključujem in, ne gospod Jelinčič, imate še dopolnitev? Izvolite.</font><br/>
<br/>
<b><font size="4">	ZMAGO JELINČIČ PLEMENITI (PS SNS):</font></b><font size="4"> Ja hvala. Gospa je vprašala katere države no. Vsaj dve bi lahko rekel, recimo Azerbajdžan pa Kazahstan.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala gospod Jelinčič </font><br/>
<br/>
<b><font size="4">5. TRAK: (ŠS) 9:20</font></b><br/>
<br/>
<font size="4">	(nadaljevanje) za to vašo dopolnitev. Sedaj razpravo zaključujem in prehajamo na glasovanje o vseh členih predloga zakona. Pričenjam glasovanje. </font><br/>
<font size="4">	Kdo je za? (15 članov.) Je kdo proti? (Nihče.)</font><br/>
<font size="4">	Ugotavljam, da so členi sprejeti. </font><br/>
<font size="4">	Ker k predlogu zakona ni bil sprejet noben amandma, Odbor za zunanjo politiko Državnemu zboru predlaga, da predlog zakona obravnava v predloženem besedilu in ga sprejme. Odbor bo zboru pisno poročal. S tem zaključujem 2. točko dnevnega reda. </font><br/>
<br/>
<font size="4">	Prehajam na </font><b><font size="4">3. TOČKO DNEVNEGA REDA, PREDLOG ZAKONA O DOPOLNITVI ZAKONA O RATIFIKACIJI KONVENCIJE O MEDSEBOJNI PRAVNI POMOČI V KAZENSKIH ZADEVAH MED DRŽAVAMI ČLANICAMI EVROPSKE UNIJE, KI JO JE SVET PRIPRAVIL NA PODLAGI 34. ČLENA POGODBE O EVROPSKI UNIJI</font></b><font size="4">. Predlog zakona je bil objavljen na spletnih straneh Državnega zbora, 31. avgusta 2021, 1. Septembra pa ste prejeli tudi  mnenje Zakonodajno-pravne službe.</font><br/>
<font size="4">	Pričenjamo drugo obravnavo predloga zakona o kateri bomo opravili razpravo o tem zakonskem predlogu. Besedo za dopolnilno obrazložitev pa dajem ministru za pravosodje, gospodu Marjanu Dikaučiču. Izvolite.</font><br/>
<br/>
<b><font size="4">	MARJAN DIKAUČIČ:</font></b><font size="4"> Spoštovana hvala za besedo. Vsi trije zakonodajni predlogi, ki so danes na dnevnem redu so med seboj tesno povezani, zato je tudi smotrno, da jih z vašim dovoljenjem predstavim sočasno.</font><br/>
<font size="4">	Zdaj predlagane dopolnitve zakona o ratifikaciji mednarodnih pravnih aktov s področja mednarodne pravne pomoči v kazenskih zadevah so namreč potrebne zaradi uskladitve teh aktov s pristojnostmi evropskega javnega tožilstva. Z uveljavitvijo uredbe 2017/1939 s katero je bilo tudi evropsko javno tožilstvo ustanovljeno in pa z začetkom njegovega operativnega delovanja 1. Junija letos je na organ prešel pretežni del pristojnosti za pregon kaznivih dejanj na škodo Evropske unije oziroma njenih finančnih interesov. </font><br/>
<font size="4">	Prenos pristojnosti se odraža tudi pri zaprosilih in pa nudenju mednarodne pravne pomoči saj zanjo v teh primerih niso več pristojna nacionalna državna tožilstva in zato že sama uredba o evropskem javnem tožilstvu določa, da državne članice uradno priglasijo evropsko javno tožilstvo kot pristojni organ za izvajanje aktov EU uprava o sodnem sodelovanju in pa več stranskih mednarodnih sporazumov pravnih pomoči v kazenskih zadevah.</font><br/>
<font size="4">	Ker pa je vsebina uradnih izjav, ki jih poda Republika Slovenija določena v Zakonu o ratifikaciji posamezne konvencije je treba pred podajo pač teh spremenjenih uradnih izjav spremeniti tudi posamezen zakon, tako da bo določal besedilo uradne izjave, ki naj jo Slovenija poda. </font><br/>
<font size="4">	Besedila uradnih izjav, s katerimi naj se uzakonijo ratifikacij konvencij dopolnijo so bila pripravljena na podlagi vzorčnih besedil, ki so bila vnaprej usklajena tudi znotraj Sveta Evropske unije in na ta način se nato zagotavlja tudi njihova poenotena vsebina in pa oblika vseh državah članicah Evropske unije. Z dopolnitvijo zakona o ratifikaciji konvencije o medsebojni pravni pomoči v kazenskih zadevah med državami članicami Evropske unije pa Republika Slovenija tudi v razmerju do držav članic Evropske unije določa pristojnost evropskega javnega tožilstva, tako za izdajanje kakor tudi za sprejemanje zaprosil po tej konvenciji. </font><br/>
<font size="4">	Zdaj naj še izpostavim, da vsi trije predlogi vsebujejo krajši rok za uveljavitev zakona in to sicer naslednji dan po objavi v </font><br/>
<br/>
<b><font size="4">6. TRAK: (ŠS) 9:25</font></b><br/>
<br/>
<font size="4">	(nadaljevanje) Uradnem listu. Seveda se zavedamo, da je klasičen rok za uveljavitev 15 dni in se hkrati tudi zahvaljujemo za možnost, da se zakon uveljavi s krajšim vakacijo legis, saj je v danes primeru to pač potrebno zaradi zagotovitve ustrezne pravne podlage za mednarodno sodelovanje evropskega javnega tožilstva, ki je kot že omenjeno s svojim operativnim delovanjem začelo 1. junija. </font><br/>
<font size="4">	Posledično je seveda tudi potrebno, da se ustrezna pravna podlaga uveljaviti v hitrem roku, saj bo s tem mednarodno sodelovanje evropskega javnega tožilstva omogočeno tudi v primerih, ko bo izvajalo svoje pristojnosti v Republiki Sloveniji. Hvala.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa spoštovani minister. Besedo sedaj dajem še podpredsedniku Komisije Državnega sveta za mednarodne odnose in evropske zadeve za predstavitev mnenja. Izvolite, gospod Antauer.</font><br/>
<br/>
<b><font size="4">	IGOR ANTAUER:</font></b><font size="4"> Gospa predsednica, hvala za besedo. Bom kratek. Tudi mi na pristojni komisiji smo včeraj popoldne obravnavali vse tri predloge skupaj zaradi načela ekonomičnosti in racionalnosti. </font><br/>
<font size="4">	Vse tri predloge komisija podpira. Komisija je bila tudi seznanjena, da predlagana sprememba o predlogu zakona sledi besedilu pripravljene vzorčne izjave, ki je bila predhodno usklajena na ravni vseh držav EU, zato ne vidimo nikakršnega razloga za kakršnokoli nasprotovanje oziroma dopolnitve. Hvala lepa.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Tudi vam hvala za to predstavitev. Prehajamo na razpravo in glasovanje o predloženih členih zakona in predlagam, da po končani razpravi glasujemo o vseh členih skupaj. Ali kdo temu nasprotuje? Ne, ugotavljam da ne in odpiram razpravo poslank in poslancev. Prvi dobi besedo gospod Zmago Jelinčič Plemeniti. Izvolite.</font><br/>
<br/>
<b><font size="4">	ZMAGO JELINČIČ PLEMENITI (PS SNS):</font></b><font size="4"> Hvala lepa. Mi nobenega od teh treh predlogov ne bomo podprli. Bom jaz tudi, tako kot bomo glasovali bom jaz tudi o vseh treh predlogih govori naenkrat. </font><br/>
<font size="4">	V bistvu v tem primeru gre za prevzem končnega odločanja iz rok slovenskega tožilstva. Gre za to, da mi svojo suverenost in svoje možne suverene odločitve na področju tožilstva predajamo v roke nekemu Evropejcu, ki pravzaprav ne pozna ničesar, kar se dogaja v Sloveniji, ne pozna zgodovine, ne pozna ničesar. </font><br/>
<font size="4">	V bistvu gre tukaj za eno pot k federalizaciji Evrope po vzoru nekdanje Socialistične federativne republike Jugoslavije. Mi smo proti temu. Mi smo za to, d ostanemo suvereni in da imamo sami pravico odločati o sebi, ne pa da nam bo nek komandant iz Bruslja določal in odločal kaj smemo in česar ne. Kot primer lahko navedemo visokega predstavnika v Bosni in Hercegovini gospoda Inska, ki je na svojo roko sprejemal oziroma zahteval, da se sprejmejo določeni zakoni, ki so popolnoma skregani z vsem, kar sodi znotraj določene države. In vendar je to ta evropska skupnost nekako potrdila, pogoltnila, požrla in še ploskala zraven. To bo seveda pripeljalo k hudim zadevam, tudi v Bosni in Hercegovini, ampak jaz nočem, da se kaj podobnega začne dogajati pri nas. </font><br/>
<font size="4">	Izborili smo si svojo državo, svojo suverenost, svojo neodvisnost, zdaj pa to z lahkoto predajamo v roke nekemu bruseljskemu birokratu. V naši strani smo absolutno proti temu.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala. Besedo dobi Lidija Divjak Mirnik. Izvolite.</font><br/>
<br/>
<b><font size="4">	LIDIJA DIVJAK MIRNIK (PS LMŠ):</font></b><font size="4"> Hvala lepa za besedo. Zdaj ta konvencija je bila že podpisana 2000 in Republika Slovenija je že 2005 sprejela ne, potrebno je še ratificirati.</font><br/>
<font size="4">	Zdaj mi smo že generalnega sekretarja Sveta Evrope obvestili, da so organi pristojni za izvajanje 18. in 19. člena ter prvega in petega odstavka 20. člena konvencije o medsebojni pravni pomoči v kazenskih zadevah med državami članicami Evropske unije, ki jo je svet pripravil na podlagi 34. člena Pogodbe o Evropski uniji. </font><br/>
<br/>
<b><font size="4">7. TRAK: (ŠS) 9:30</font></b><br/>
<br/>
<font size="4">	(nadaljevanje) Zdaj vse to kar sicer gospod Jelinčič govori je pač v njegovem stilu pa sploh brez veze, da komentiram, ampak v bistvu gre za to, da se ureja medsebojna sodelovanja držav s področja pravosodja, tudi poti obveščanja, tudi stroški, tudi postopki, tudi poteg zaslišanj, vrnitev, tudi predajo pripornikov recimo, tudi vročanje pripornikov, preiskovalne postopke in pa tudi zaščito prič in pa varstvo podatkov. </font><br/>
<font size="4">	Tako, da kar se tiče LMŠ ta zadeva niti pod razno ni takšna, kot govori gospod, pa nima smisla, lahko pa tudi skladno s protokolom pogodbenice zavrnejo pravno pomoč tudi za to, ker se zaprosilo nanaša na dejanje, ki ga zaprošena pogodbenica šteje za kršitev fiskalnih predpisov, tak da stvar niti pod razno ni takšna, kot jo gospod želi prikazati. V skladu s tem, kar sem povedala, bomo v LMŠ to zadevo podprli. Hvala.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. Še kakšen interes za razpravo? Ugotavljam, da ne. Sprašujem gospoda ministra, se želite odzvati na izpostavljeno teme v razpravah? Ne, hvala lepa. S tem razpravo zaključujem in prehajamo na glasovanje o vseh členih predloga zakona. Pričenjam glasovanje! </font><br/>
<font size="4">	Kdo je za? (13. članov.) Je kdo proti? (1 član.)</font><br/>
<font size="4">	Ugotavljam, da so členi sprejeti. </font><br/>
<font size="4">	Ker k predlogu zakona ni bil sprejet noben amandma, Odbor za zunanjo politiko Državnemu zboru predlaga, da predlog zakona da predlog zakona obravnava v predloženem besedilu in ga tudi sprejme. Naš odbor bo Državnemu zboru o tem pisno poročal. S tem zaključujem 3. točko dnevnega reda.</font><br/>
<br/>
<font size="4">	In prehajamo na </font><b><font size="4">4. TOČKO DNEVNEGA REDA, PREDLOG ZAKONA O POLNITVI ZAKONA O RATIFIKACIJI DRUGEGA DODATNEGA PROTOKOLA K EVROPSKI KONVENCIJI O MEDSEBOJNI PRAVNI POMOČI V KAZENSKIH ZADEVAH. </font></b><font size="4">Predlog zakona je bil objavljen na spletnih straneh Državnega zbora, 27. avgusta letos, 1. septembra pa ste prejeli tudi  mnenje Zakonodajno-pravne službe. </font><br/>
<font size="4">	Pričenjamo drugo obravnavo predloga zakona v kateri bomo opravili razpravo o predlogu zakona. Dopolnilno obrazložitev predlagatelj minister za pravosodje že podal, prav tako je že podal mnenje Komisije Državnega sveta podpredsednik gospod Antauer, tako da predvidevam, da teh zadev ni potrebno ponavljati in prehajamo na razpravo in glasovanje o posameznih členih predloženega zakona. Kot običajno tudi tokrat predlagam, da po končani razpravi glasujemo o vseh členih skupaj. Ali kdo temu nasprotuje? Ugotavljam, da ne in dajem besedo poslankam in poslancem. Prva dobi besedo mag. Alenka Bratušek. Izvolite.</font><br/>
<br/>
<b><font size="4">	MAG. ALENKA BRATUŠEK (SAB):</font></b><font size="4"> Ja, najlepša hvala. Bom tak kot minister tudi sama združila razpravo, kljub temu, da je točka 3 že mimo, še za to povedala.</font><br/>
<font size="4">	Se strinjam, da te tri predlagane zadeve pravzaprav niso sporne, da je to neka pika na i nekoliko bolj dolgotrajnim postopkom, sama pa teh zakonov ne bom podprla zato, ker ima minister eno veliko domačo nalogo, povezano s pravosodjem pa tožilstvom in Evropo, ki je ni naredil. Ne on, ne njegova predhodnica, tako da že več mesecev, da ne rečem več kot leto dni čakamo na imenovanje delegiranih  tožilcev, spoštovani minister.</font><br/>
<font size="4">	In ko boste naredili tisto domačo nalogo, potem lahko računate tudi na podporo, mojo podporo ali pa podporo stranke SAB pri takšnih vaših predlogih. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. Še kakšen interes? Gospod Nemec, izvolite.</font><br/>
<br/>
<b><font size="4">	MATJAŽ NEMEC (PS SD):</font></b><font size="4"> Ja, spoštovani, tudi jaz bi rad obrazložil svoj glas. V danih okoliščinah sem več kot prepričan spoštovani minister za pravosodje, da v nobeni drugi vladi Republike Slovenije od leta 91 ne bi bili več del vlade ob vsem vašem nedelu, ki ste ga, ki ga niste opravili ne samo zaradi afer ampak predvsem zaradi tistega ključnega kar je gospa Alenka Bratušek omenila.</font><br/>
<font size="4">	Tisto, kar vam je dejansko obveza, da morate narediti, niste. In niste imeli</font><br/>
<br/>
<b><font size="4">8. TRAK: (ŠS) 9:35</font></b><br/>
<br/>
<font size="4">	(nadaljevanje) nikdar namena in nimate namena narediti tako kot je potrebno. Imate edino eno željo, da ustrežete predsedniku vlade Janezu Janše. Zato tudi jaz ne bom podprl tega vašega predloga dokler ne boste postali minister za pravosodje, ki bo neodvisen, samostojen in avtonomen. Hvala lepa.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. Gospa Meira Hot dobi besedo. Bi si pa želela, da ostanemo v okviru točke dnevnega reda. Izvolite.</font><br/>
<br/>
<b><font size="4">	MEIRA HOT (PS SD):</font></b><font size="4"> Ja, saj žal se moram oglasiti, ker se mogoče ravno ne strinjam s kolegom. Jaz pa bom podprla ratifikacijo mednarodnega dokumenta, ker dejstvo, da minister ni izpolnil svoje zaveze glede imenovanja delegiranega javnega tožilstva ne izključuje zavezo države ratificirati konvencijo, tako da mislim, da je konvencijo potrebno podpreti, hkrati pa apelirati na ministra, da izpolni svoje obveznosti po uredbi, ker nima nobenega smisla dajati pristojnosti evropskemu javnemu tožilstvu, če mi v Sloveniji ne upoštevamo določbe uredbe in imenujemo delegirane tožilce. Hvala.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Ja, hvala lepa. Še kakšen interes? Gospa Lidija Divjak Mirnik, izvolite.</font><br/>
<br/>
<b><font size="4">	LIDIJA DIVJAK MIRNIK (PS LMŠ):</font></b><font size="4"> V LMŠ bomo ratifikacijo podprli kot sem že prej povedala, vendar to ne pomeni, da podpiramo tega ministra, ker kot veste smo pripravili tudi interpelacij in bomo še o tem verjetno kar dosti govorili.</font><br/>
<font size="4">	Kot pa je povedala Meira pa bo potrebno gospod minister začeti delati. Hvala.</font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala. Ker ni več interesa, razpravo zaključujem in prehajamo na glasovanje o vseh  členih predloga členih predloga zakona. Pričenjam glasovanje! </font><br/>
<font size="4">	Kdo je za? (12 članov.) Je kdo proti? (1 član.)</font><br/>
<font size="4">	Ugotavljam, da so členi sprejeti. </font><br/>
<font size="4">	Ker k predlogu zakona ni bil sprejet noben amandma, Odbor za zunanjo politiko Državnemu zboru predlaga, da zakonski predlog obravnava v predloženem besedilu in ga tudi sprejme. Naš odbor bo zboru pisno poročal. S tem zaključujem 4. točko dnevnega reda.</font><br/>
<br/>
<font size="4">	In prehajamo na </font><b><font size="4">5. TOČKO DNEVNEGA REDA, PREDLOG ZAKONA O DOPOLNITVI ZAKONA O RATIFIKACIJI EVROPSKE KONVENCIJE O MEDSEBOJNI PRAVNI POMOČI V KAZENSKIH ZADEVAH IN DODATNEGA PROTOKOLA K EVROPSKI KONVENCIJI O MEDSEBOJNI PRAVNI POMOČI V KAZENSKIH ZADEVAH</font></b><font size="4">. Predlog zakona je bil objavljen na spletnih straneh Državnega zbora, 27. avgusta letos, 1. septembra pa ste prejeli tudi  mnenje Zakonodajno-pravne službe. </font><br/>
<font size="4">	Pričenjamo drugo obravnavo predloga zakona in ker je predlagatelj že podal uvodno obrazložitev v okviru prejšnjih točk, prav tako je že predstavil tudi podpredsednik komisije Državnega sveta za mednarodne odnose in evropske zadeve sedaj prehajamo na razpravo in glasovanje o posameznih členih predloženega zakona. In tudi tokrat predlagam, da po končani razpravi glasujemo o vseh členih skupaj. Ali morda kdo temu nasprotuje? Ugotavljam, da ne in odpiram razpravo poslankam in poslancem. Ugotavljam, da ni interesa več za razpravo. Zato razpravo zaključujem in prehajamo na glasovanje o vseh členih predloga zakona. Pričenjam glasovanje! </font><br/>
<font size="4">	Kdo je za? (13 članov.) Je kdo proti? (1 član.)</font><br/>
<font size="4">	Ugotavljam, da so členi sprejeti </font><br/>
<font size="4">	Ker k predlogu zakona ni bil sprejet noben amandma, Odbor za zunanjo politiko Državnemu zboru predlaga, da zakonski predlog obravnava v predloženem besedilu in ga sprejme. Naš Odbor bo Državnemu zboru o tem pisno poročal. S tem zaključujem 5. točko dnevnega reda.	 </font><br/>
<br/>
<font size="4">	In prehajamo na </font><b><font size="4">6. TOČKO DNEVNEGA REDA, MEDNARODNA DEJAVNOST DRŽAVNEGA ZBORA.</font></b><font size="4"> Pod to točko nismo prejeli gradiva, zato točko zaključujem.</font><br/>
<br/>
<font size="4">	In prehajam na </font><b><font size="4">7. TOČKO, RAZNO.</font></b><font size="4"> Želi kdo besedo? Ugotavljam, da ne, zato tudi to točko zaključujem in vas obveščam, da se bo 91. redna seja Odbora za zunanjo politiko, ki bo skupna z Odborom</font><b><font size="4">	</font></b><br/>
<br/>
<b><font size="4">9. TRAK: (ŠS) 9:40</font></b><br/>
<br/>
<font size="4">	(nadaljevanje) za obrambo pričela čez 15 minut oziroma čez 20 minut, ob 10. uri na istem mestu v tej veliki dvorani Državnega zbora. Seja bo za javnost zaprta, ker bomo obravnavali interno gradivo. </font><br/>
<font size="4">	</font><br/>
<font size="4">	S tem zaključujem 90. redno sejo Odbora za zunanjo politiko in se vsem sodelujočim zahvaljujem za sodelovanje. Lep dan.</font><br/>
<br/>
<b><font size="4">Seja je bila končana 15. septembra 2021 ob 9.41.</font></b>
</root>