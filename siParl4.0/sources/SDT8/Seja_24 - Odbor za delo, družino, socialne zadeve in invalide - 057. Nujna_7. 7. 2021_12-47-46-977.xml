<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA DELO, DRUŽINO, SOCIALNE ZADEVE</font></b><br/>
<b><font size="4">IN INVALIDE</font></b><br/>
<b><font size="4">57. nujna seja</font></b><br/>
<br/>
<b><font size="4">(7. julij 2021)</font></b><br/>
<br/>
</p></div><br/>
<b><font size="4">Sejo je vodila Eva Irgl, predsednica Odbora za delo, družino, socialne zadeve in invalide.</font></b><br/>
<b><font size="4">Seja se je začela ob 18.36.</font></b><br/>
<br/>
<b><font size="4">	PREDSEDNICA EVA IRGL:</font></b><font size="4"> Spoštovane članice in odbora. Začenjam 57. nujno sejo Odbora za delo, družino, socialne zadeve in invalide. Na seji kot nadomestni člani odbora s pooblastili – nimamo jih. Pa tudi zadržanih zaenkrat nimamo.</font><br/>
<font size="4">	Na sejo smo vabili Ministrstvo za delo, družino, socialne zadeve in enake možnosti. Z nami je državna sekretarka gospa Mateja Ribič. Vse navzoče lepo pozdravljam. </font><br/>
<font size="4">	Ker v poslovniškem roku nisem prejela predlogov za spremembo dnevnega reda, ugotavljam, da je določen takšen dnevni red seje kot ste ga prejeli s sklicem. In sicer dnevni red je naslednji: Predlog stališča Republike Slovenije do predloga direktive Evropskega parlamenta in Sveta o krepitvi uporabe načela enakega plačila za enako delo ali delo enake vrednosti za moške in ženske s preglednostjo plačil in mehanizmi za izvrševanje. Matično delovno telo to točko obravnava na podlagi 154.h člena Poslovnika Državnega zbora.</font><br/>
<br/>
<font size="4">	Prehajamo torej na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O KREPITVI UPORABE NAČELA ENAKEGA PLAČILA ZA ENAKO DELO ALI DELO ENAKE VREDNOSTI ZA MOŠKE IN ŽENSKE S PREGLEDNOSTJO PLAČIL IN MEHANIZMI ZA IZVRŠEVANJE.</font></b><font size="4"> Že prej sem povedala katero stališče bomo obravnavali. Naj samo še povem, da ste prejeli gradivo s 1. 7. 2021. Objavljeno je na spletnih straneh Državnega zbora. Stališče je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru ter Odboru za delo, družino, socialne zadeve in invalide kot matičnemu delovnemu telesu. </font><br/>
<font size="4">	Sedaj vabim, da uvodoma nam stališče predstavi državna sekretarka na Ministrstvu za delo, družino, socialne zadeve in enake možnosti gospa Mateja Ribič. Izvolite.</font><br/>
<br/>
<font size="4">	</font><b><font size="4">MATEJA RIBIČ:</font></b><font size="4"> Hvala za besedo, predsedujoča. Spoštovane poslanke in spoštovani poslanci!</font><br/>
<font size="4">	Obravnavani predlog direktive o preglednosti plačil sledi pravici do enakega plačila za enako delo ali delo enake vrednosti za moške in ženske, ki je ena od temeljnih načel zapisanih že v pogodbi o ustanovitvi evropske gospodarske skupnosti. </font><br/>
<font size="4">	Takoimenovana plačilna vrzel med spoloma, ki je v EU še vedno približno 14 %, v Republiki Sloveniji pa 7,9 %, dolgoročno vpliva na kakovost življenja žensk na večje tveganje, da bodo izpostavljene revščini, kar se kaže tudi v pokojninski vrzeli, ki v EU dosega 33 % v Republiki Sloveniji pa 16 %. </font><br/>
<font size="4">	Nižja plačna in pokojninska vrzel v Sloveniji pa še ne pomeni, da je v Sloveniji ne potrebujemo mehanizmov, ki bodo omenjeno temeljno načelo oziroma pravico uveljavljali tudi v praksi. </font><br/>
<font size="4">	Predlog direktive je tako namenjen vzpostavitvi mehanizmov za poročanje in večje preglednosti plačil. Plačilni sistemi in razvrstitev delovnih mest so namreč lahko pristranski glede na spol. To se kaže na dva načina. Bodisi s tem, da dela žensk in moških ne vrednotijo enako in na način, ki je spolno nevtralen ali da ne vrednotijo ustrezno določenih poklicnih znanj in spretnosti, ki se večinoma štejejo za ženske. Ker je taka pristranskost pogosto nenamerna, lahko večja preglednost plačil delodajalcem pomaga odkriti diskriminatorne razlike v plačilu zaradi spola, ki jih ni mogoče pojasniti z upoštevanimi diskrecijskimi dejavniki in ki so kot rečeno pogosto nenamerno ali celo nezavedne, pogojene s stereotipnim razmišljanjem o vrednotenju del žensk in moških. </font><br/>
<font size="4">	Večja preglednost plačil je zato bistveno orodje za odpravljanje dvomov o enakem plačilu moških in žensk ter za podporo o odpravi spolne pristranskosti v plačilnih praksah. Poleg tega lahko z njimi lahko spodbudimo ozaveščenost in razpravo o razlogih za strukturne razlike v plačilih med spoloma. </font><br/>
<font size="4">	Poleg skladnosti z načelom enakega plačila je potencialni cilj predloga direktive tudi splošnejši pregled politike enakosti spolov na ravni podjetij in spodbujanje tesnejšega sodelovanja med </font><br/>
<font size="4">	</font><br/>
<b><font size="4">2. TRAK: (ES) – 18.40)</font></b><br/>
<br/>
<b><font size="4">	</font></b><font size="4">(nadaljevanje) delodajalci in predstavniki delavcev in delavk.</font><br/>
<font size="4">	Iz navedenih razlogov Republika Slovenija podpira cilje predlagane direktive, saj ocenjuje, da je direktiva ključnega pomena za doseganje enakosti spolov in pravice do enakega plačila za enako delo ali delo enake vrednosti za moške in ženske. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA EVA IRGL:</font></b><font size="4"> Najlepša hvala tudi vam. Sprašujem sedaj, če želi kdo od članic in članov Odbora razpravljati? Vidim, da ne, tako da prehajamo na odločanje.</font><br/>
<font size="4">	In sicer predlagam sprejetje naslednjega mnenja: »Odbor za delo, družino, socialne zadeve in invalide podpira predlog stališča Republike Slovenije do predloga direktive Evropskega parlamenta in Sveta o krepitvi uporabe načela enakega plačila za enako delo ali delo enake vrednosti za moške in ženske s preglednostjo plačil in mehanizmi za izvrševanje, ki ga je predložila Vlada in predlaga Odboru za zadeve Evropske unije kot pristojnemu odboru, da ga sprejme.«</font><br/>
<font size="4">	Takšno mnenje torej dajem na glasovanje.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	To pomeni bo Odbor poslal to poročilo Odboru za zadeve Evropske unije. Zahvaljujem se vsem za sodelovanje. </font><br/>
<font size="4">	Zaključujem 57. nujno sejo Odbora in vas prav lepo pozdravljam. Želim vam varno pot domov in pa srečno. Nasvidenje. </font><br/>
<br/>
<b><font size="4">Seja je bila končana 7. julija 2021 ob 18.42.</font></b>
</root>