<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA NADZOR JAVNIH FINANC</font></b><br/>
<b><font size="4">24. redna seja</font></b><br/>
<br/>
<b><font size="4">(10. december 2021)</font></b><br/>
</p></div><br/>
<b><font size="4">Sejo je vodil Igor Peček, predsednik Komisije za nadzor javnih financ.</font></b><br/>
<b><font size="4">Seja se je začela ob 9.01.</font></b><br/>
<br/>
<b><font size="4">	PREDSEDNIK IGOR PEČEK: </font></b><font size="4">Spoštovane članice, spoštovani člani Komisije za nadzor javnih financ, spoštovani vabljeni, lepo pozdravljeni.</font><br/>
<font size="4">	Pričenjam 24. redno sejo Komisije za nadzor javnih financ. Obveščam vas, da sem do začetka seje prejel dve opravičili, in sicer se seje ne moreta udeležiti člana Zmago Jelinčič Plemeniti in Luka Mesec. Pooblastil za sodelovanje na seji nisem prejel.</font><br/>
<font size="4">	S sklicem seje ste prejeli dnevni red seje Komisije. Ker v poslovniškem roku nisem prejel predlogov za spremembo dnevnega reda, je določen takšen dnevni red kot ste ga prejeli s sklicem.</font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG SKLEPA O IZBIRI REVIZIJSKE DRUŽBE ZA REVIDIRANJE RAČUNOVODSKIH IZKAZOV RAČUNSKEGA SODIŠČA ZA LETO 2020.</font></b><font size="4"> Kot gradivo k tej točki dnevnega reda ste prejeli: predlog sklepa št. 460-05/21-5/15 z dne 24. 11. 2021, spremni dopis in pa zapisnik o odpiranju ponudb št. 416-05/21-5/14 z dne 18. 11. 2021, ki ste ga članice in člani prejeli preko sistema UDIS, dve ponudbe št. 416-05/21-5/13 z dne 18. 11. 2021, katerega ste članice in člani zaradi varstva podatkov prejeli v varovani predal sistema UDIS.</font><br/>
<font size="4">	Prosim vas, da med razpravo upoštevate predpise s področja varstva podatkov ter me vnaprej opozorite, če boste želeli razpravljati o varovanih podatkih, saj bi bilo v tem primeru potrebno sejo zapreti za javnost.</font><br/>
<font size="4">	K tej točki je bila vabljena gospa generalna sekretarka Državnega zbora Uršula Zore-Tavčar. Z nami je gospod Igor Ivančič, namestnik generalne sekretarke.</font><br/>
<font size="4">	Zakon o Računskem sodišču Slovenije v drugem odstavku 31. člena določa, da računovodske izkaze Računskega sodišča revidira revizijska gospodarska družba, ki jo izbere Državni zbor na predlog delovnega telesa, ki je pristojno za nadzor proračuna in drugih javnih sredstev. Komisija je na 21. seji 10. 9. 2021 sprejela sklep, s katerim je generalno sekretarko Državnega zbora pozvala, da opravi vse potrebne postopke po Zakonu o javnem naročanju za izbiro revizijske gospodarske družbe. Generalna sekretarka je Komisiji 18. 11. 2021 posredovala dopis, s katerim je v nadaljnji postopek poslala dve ponudbi, ki sta prispeli na povabilo k oddaji ponudbe za oddajo javnega naročila. </font><br/>
<font size="4">	V skladu z določili ponudbene dokumentacije je merilo za izbor najnižja ponudbena cena v evrih z ddv. Iz zapisnika prejetih ponudb izhaja, da je najbolj ugodna ponudba ponudnika GM revizija d.o.o., Ulica Gradnikove brigade 4, 1000, Ljubljana. Glede na to predlagam, da Komisija oblikuje predlog sklepa, s katerim bo Državnemu zboru predlagala, da zaradi </font><br/>
<br/>
<b><font size="4">2. TRAK: (ES) – 9.05</font></b><br/>
<br/>
<font size="4">	(nadaljevanje) diranja? (nerazumljivo) računovodskih izkazov Računskega sodišča Republike Slovenije za leto 2020 izbere to revizijsko družbo.</font><br/>
<font size="4">	Želi besedo namestnik generalne sekretarke gospod Ivančič? (Ne.)</font><br/>
<font size="4">	Odpiram razpravo članic in članov Komisije o sklepu. Želi kdo besedo? Ugotavljam, da ne, zato razpravo zaključujem.</font><br/>
<font size="4">	Prehajamo na odločanje o predloženem sklepu, ki se glasi: »Komisija za nadzor javnih financ predlaga Državnemu zboru, da sprejme predlog sklepa o izbiri revizijske družbe za revidiranje računovodskih izkazov Računskega sodišča Republike Slovenije za leto 2020 z dne 24. 11. 2021, ki se glasi: »Za revidiranje računovodskih izkazov Računskega sodišča Republike Slovenije za leto 2020 se izbere revizijska družba GM revizija d.o.o., Ulica Gradnikove brigade 4, 1000 Ljubljana.««</font><br/>
<font size="4">	Želi kdo razpravljati o predlogu sklepa? Ugotavljam, da ne, zato zaključujem razpravo.</font><br/>
<font size="4">	Prehajamo na glasovanje o predlogu sklepa. Nihče ne želi obrazložiti svoj glas.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti?(Nihče.)</font><br/>
<font size="4">	Ugotavljam, da je predlog sklepa sprejet.</font><br/>
<font size="4">	Predlagam, da predlog sklepa na seji Državnega zbora predstavim sam. Ali kdo temu nasprotuje? Ne. Hvala.</font><br/>
<font size="4">	Ker je bil sklep sprejet, predlagam, da sprejmemo tudi naslednji procesni sklep, ki se glasi: »Komisija za nadzor javnih financ predlaga predsedniku Državnega zbora, da na naslednjo sejo Državnega zbora uvrsti točko dnevnega reda: Predlog sklepa o izbiri revizijske družbe za revidiranje računovodskih izkazov Računskega sodišča Republike Slovenije za leto 2020.«</font><br/>
<font size="4">	Želi kdo razpravljati? Ugotavljam, da ne, zato kar prehajamo na glasovanje o predlogu sklepa.</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je predlog sklepa sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – NEREALIZIRANI SKLEPI KOMISIJE ZA NADZOR JAVNIH FINANC V OBDOBJU OD 5. 5. 2020 DO 24. 11. 2021. </font></b><font size="4">Kot gradivo k tej točki dnevnega reda ste prejeli: seznam nerealiziranih sklepov Komisije za nadzor javnih financ v obdobju od 5. 5. 2020 do 24. 11. 2021. </font><br/>
<font size="4">	K tej točki so vabljeni: Vlada Republike Slovenije, Ministrstvo za zdravje, Računsko sodišče Republike Slovenije, Komisija za preprečevanje korupcije in pa Fiskalni svet. Iz Fiskalnega sveta smo prejeli opravičilo s posredovanim pojasnilom, ki ste ga članice in člani prejeli. </font><br/>
<font size="4">	V okviru današnje točke bomo opravili obravnavo sklepov Komisije za nadzor javnih financ v obdobju od 5. 5. 2020 do 24. 11. 2021, ki niso realizirani, ali pa Komisija nima informacij, da bi bili realizirani. </font><br/>
<font size="4">	Gradivo, ki ste ga prejeli, obsega 20 sklepov, ki so razvrščeni po sejah, na kateri so bili sprejeti. Predlagam, da razpravo opravimo po sklopih glede na posamezno sejo, pri čemer bi najprej dobili besedo tisti izmed vabljenih, na katere se sklepi nanašajo, potem pa bi opravili tudi razpravo članic in članov Komisije. </font><br/>
<br/>
<b><font size="4">3. TRAK: (ES) – 9.10</font></b><br/>
<br/>
<b><font size="4">	</font></b><font size="4">(nadaljevanje) Predlagam tudi, da posameznih sklepov ne berem, ker ste jih dobili, ampak samo povem za katero sejo gre in na katero točko se nanašajo. Ali kdo temu nasprotuje? (Ne.) Hvala.</font><br/>
<font size="4">	Tako prehajamo na 16. nujno sejo Komisije in štiri nerealizirane sklepe. Želi besedo kdo od predstavnikov Vlade? (Ne.) Želi kdo razpravljati o obravnavanih sklepih? Naj povem, da gre za štiri sklepe.</font><br/>
<font size="4">	Mag. Alenka Bratušek, izvolite.</font><br/>
<br/>
<font size="4">	</font><b><font size="4">MAG. ALENKA BRATUŠEK (PS SAB):</font></b><font size="4"> Če nam tisti, na katere se sklepi nanašajo, ne mislijo povedati zakaj niso realizirani, potem ne vem čemu bo ta današnja seja služila oziroma kaj še lahko mi naredimo. Tako da pozivam tiste, ki so dobili priporočila s strani Komisije za nadzor javnih financ, da povedo kaj so naredili, če so kaj naredili, če pa niso nič naredili pa ne vem, predsednik, prosim tebe, če lahko poveste kaj še mi lahko naredimo. Ker če ne lahko še enkrat odpremo razpravo o tistih sejah in o tisti vsebini, ki smo jo imeli na posameznih komisijah. </font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, mag. Bratušek. Strinjam se z vami. Tudi sam sem pričakoval obrazložitev glede na to, da smo na seji dne 5. 5., 13. 5. in 20. 5. 2020, to je šlo za 16. nujno sejo, sprejeli šest sklepov, od tega so štirje sklepi nerealizirani. </font><br/>
<font size="4">	Gospod Robert Cugelj z Ministrstva za zdravje, državni sekretar, želeli ste besedo. </font><br/>
<br/>
<font size="4">	</font><b><font size="4">MAG. ROBERT CUGELJ:</font></b><font size="4"> Hvala lepa. </font><br/>
<font size="4">	Sedaj Ministrstvo za zdravje ima nerealizirani sklep, kar se tiče izogib preplačila medicinske opreme pri pripravi spremembe javnega naročanja. </font><br/>
<font size="4">	Kar se tiče tega, je Ministrstvo za zdravje na to temo imenovalo delovno skupino, ki se je sestala sedemkrat. Verjetno veste, da je bila potem v javnih občilih tudi jasno izraženo, da je to Zdravstvo.si izstopilo iz te skupine. Ampak ne glede na to, to je bila preteklost. Jaz bom govoril kaj je sedaj v sedanjosti in kaj je bilo narejeno. </font><br/>
<font size="4">	Minister za zdravje me je septembra letošnjega leta prosil, da poskušam na tem področju javnega naročanja za zdravstvo kaj narediti. V ta namen sem poklical oba direktorja Kliničnega centra Ljubljana in Maribor in dejansko naročil, da naj v sklopu obstoječe zakonodaje naredijo vse kar je možno, da speljejo takoimenovan dinamični nabavni postopek za e-dražbo. Dne 15. 11. 2021 je bilo v javnem naročanju z oznako »javno naročanje 007-859/2-21 in tudi mednarodno objavo na TED 2021/S 225-589854 objavljeno javno naročilo za žilne opornice, in sicer z dne 15. 11. 2021 po sistemu dinamičnega nabavnega sistema z e-dražbo. </font><br/>
<font size="4">	Res je, da je bilo potrebno veliko usklajevanja med obema kliničnima centroma, predvsem na strokovnem segmentu, da smo strokovno uskladili ta segment, ampak vse se da, in da smo to naredili nismo rabili nobene spremembe zakonodaje, kajti trenutna zakonodaja brezproblematično omogoča izvedbo nabavnega dinamičnega sistema in e-dražbe. In 17. 12. 2021 je rok za sprejem prijav in takoj naslednji dan bomo šli v dvodnevno e-dražbo. Torej da se, če se hoče. </font><br/>
<font size="4">	Naslednji javni razpis, ki bo tudi objavljen, je med 20. in 23. 12. 2021, in sicer na področju RTG materiala. Ogromna količina tega materiala se uporablja. To je drugo javno naročilo, ki bo izvedeno po postopku dinamičnega nabavnega sistema z e-dražbo. Vključena sta tudi oba kliničnega centra. </font><br/>
<br/>
<b><font size="4">4. TRAK: (ES) – 9.15</font></b><br/>
<br/>
<b><font size="4">	</font></b><font size="4">(nadaljevanje) Specifikacije so že pripravljene, usklajene na strokovni ravni in to bo objavljeno med 20. in 23. 12. 2021 po enakem postopku.</font><br/>
<font size="4">	Tisto kar se mi zdi zelo pomembno poudariti je, da sem zahteval, da je tudi razpisna dokumentacija objavljena v angleškem jeziku in s tem smo omogočili z objavo na mednarodnem javnem natečaju konkurenco v celem mednarodnem prostoru. </font><br/>
<font size="4">	Še enkrat bom poudaril, za to kar smo naredili nismo potrebovali nikakršne spremembe zakonodaje. To se da speljati z obstoječo zakonodajo. Rade volje bom tudi poročal kaj je rezultat tega javnega naročila, ki bo končan 17. 12. 2021. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa, gospod Cugelj. </font><br/>
<font size="4">	Sedaj sem dolžan eno pojasnilo. Ta vaš odgovor oziroma komentar oziroma razjasnitev, kakorkoli mu že rečemo, se nanaša na sklep, ki je bil sprejet na 28. nujni seji 9. 6. 2021. Glede na to, da sem na začetku predlagal, sem pač pričakoval, da bi se pri tej prvi, se pravi prvem sklopu nerealiziranih sklepov s 16. nujne seje pač pri nas oglasil oziroma na Komisiji pojasnil nekdo od predstavnikov Vlade, ki je zadolžen za področje. Namreč takrat smo sprejeli sklepe, ki so se nanašali na predlog priporočil glede poročanja Državnemu zboru po 12. členu Zakona o interventnih ukrepih na javnofinančnem področju.</font><br/>
<font size="4">	Sedaj glede na vaše vprašanje, mag. Bratušek, kaj lahko mi kot Komisija oziroma jaz kot predsednik, naredim glede na to, da na Komisiji nismo dobili nobenih pojasnil oziroma odgovorov na sprejete sklepe, je edino kar imamo, da Vlado oziroma odgovorne na Vladi še enkrat pozovemo za to, da se opredelijo do sprejetih sklepov. To je bil tudi namen te točke dnevnega reda. </font><br/>
<font size="4">	Vseeno bi predlagal, da gremo po sklopih skozi sprejete sklepe in potem glede na to, da verjetno pri določenih sklepih pojasnil ne bomo dobili, da na koncu sprejmemo sklep, da smo se s tem seznanili. Moja naloga v nadaljevanju pa bo, da Vlado oziroma tiste odgovorne še enkrat pozovemo. Se strinjamo s tem? Ali kdo temu nasprotuje ali ima drugačen predlog? Mag. Bratušek, prosim.</font><br/>
<br/>
<font size="4">	</font><b><font size="4">MAG. ALENKA BRATUŠEK (PS SAB):</font></b><font size="4"> Očitno kaj drugega ne moremo narediti. Seveda pa se kaže popolna ignoranca Vlade do te Komisije za nadzor javnih financ, ki ima v Državnem zboru pomembno vlogo. Nadzoruje porabo davkoplačevalskega denarja. Moja ocena je, da če do sedaj tega nismo dobili, ne bomo dobili tudi do konca mandata. Ampak prav je, da jih še enkrat pozovemo. Bodimo pa pazljivi s tem seznanjanjem, da nismo nič dobili. Jaz bi poskusila to malo drugače oblikovati, ko bo konec razprave. </font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa. </font><br/>
<font size="4">	Potem nadaljujemo z 19. nujno sejo z dne 5. 6. 2020. Šlo je za 1. nadaljevanje. Točka, ki se je nanašala na – jo bom kar prebral: Sumi o neustreznem, nepreglednem ter negospodarnem postopku nabave zaščitnih mask med Zavodom Republike Slovenije za blagovne rezerve in Podjetjem Akron d.o.o. Govorimo o sklepu pod številko 3, ki ni bil realiziran.</font><br/>
<font size="4">	Želi kdo razpravljati? Pojasnila verjetno ne bomo dobili, ker nobenega predstavnika Vlade po mojem mnenju, ki bi to lahko pojasnil, niti iz Zavoda za blagovne rezerve ni.</font><br/>
<font size="4">	Potem zaključujem razpravo.</font><br/>
<font size="4">	</font><br/>
<font size="4">	Prehajamo na 13. sejo z dne 16. 9. 2020. To je Poročilo Računskega sodišča Republike Slovenije o </font><br/>
<br/>
<b><font size="4">5. TRAK: (ES) – 9.20</font></b><br/>
<br/>
<font size="4">	(nadaljevanje) delu za leto 2019. </font><br/>
<font size="4">	Glede na to, da nimamo predstavnika Računskega sodišča, imamo, se opravičujem. Želite besedo? (Ne.) Ne želite pojasniti ali ne morete pojasniti? Prosim, izvolite.</font><br/>
<br/>
<font size="4">	</font><b><font size="4">DR. MIROSLAV KRANJC:</font></b><font size="4"> Smem.</font><br/>
<br/>
<font size="4">	</font><b><font size="4">PREDSEDNIK IGOR PEČEK: </font></b><font size="4">Prosim, izvolite.</font><br/>
<br/>
<font size="4">	</font><b><font size="4">DR. MIROSLAV KRANJC:</font></b><font size="4"> Hvala lepa. Dr. Miroslav Kranjc, (nerazumljivo.)</font><br/>
<font size="4">	To priporočilo se nanaša na revizijsko poročilo o učinkovitosti urejanja virtualnih valut, ne na letno poročilo Računskega sodišča. In gre za priporočilo, ki je bilo namenjeno Ministrstvu za finance. Ministrstvo za finance je tisto, ki bi moralo pojasniti ali je izvedlo ali neizvedlo to priporočilo. To je samo eno od približno 10 priporočil, ki smo jih podali v tem revizijskem poročilu in se nanaša na neenakost davčne obravnave dohodkov zavezancev, tistih dohodkov, ki so prejeti iz trgovanja z virtualnimi valutami. </font><br/>
<font size="4">	Nas veseli, da je Komisija za nadzor javnih financ našla to priporočilo kot smiselno in potrebno. V kolikor smo seznanjeni iz medijskih razprav, je direktor davčne uprave že v javnosti nekaj govoril o tem, da naj bi se dohodki iz virtualnih valut obdavčili na nek način. </font><br/>
<font size="4">	Res pa je, da je ta sklep Komisije za nadzor javnih financ bil sprejet septembra lani in rok za poročanje je bil dva meseca. To je sedaj vprašanje za Ministrstvo za finance kaj je s to zadevo. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa. </font><br/>
<font size="4">	Verjetno, gospod Aleksander Nagode, ne morete pojasniti glede tega kaj je bilo na Ministrstvu za finance narejeno v tem delu. (Ne.)</font><br/>
<font size="4">	Dobro. Hvala lepa.</font><br/>
<font size="4">	Prehajamo na 23. nujno sejo z dne 19. 2. 2021 in točko 1, ki se glasi: »Sum na nepravilnosti pri izvedbi javnega razpisa družbe DARS za vzpostavitev prodajnega in nadzornega sistema za e-vinjete v korist slovaške družbe Skytol?. </font><br/>
<br/>
<font size="4">	</font><b><font size="4">DAVID LAPORNIK:</font></b><font size="4"> Hvala za besedo. David Lapornik, namestnik predsednika.</font><br/>
<font size="4">	Moram povedati, da smo prejeli vašo priporočilo in smo ga umestili na zadevo hkrati s prijeto prijavo. Je zadeva v predhodnem preizkusu prijave. Pridobiva se dokumentacija. Ker pa gre za zelo kompleksno zadevo, bo zadeva predvidoma rešena v prvi polovici naslednjega leta in vas bomo o naših ugotovitvah in morebitnih zaznanih korupcijskih tveganjih obvestili, tako kot smo vas vedno do sedaj kadarkoli ste nam dali priporočilo in bo zadeva rešena. Se rešuje. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa tudi vam za pojasnilo. </font><br/>
<font size="4">	Želi kdo razpravljati o sklepu? (Ne.)</font><br/>
<font size="4">	Potem prehajamo na 24. nujno sejo z dne 25. 2. 2021. Gre za prvo nadaljevanje. Točka se imenuje: »Škodljivi učinki vladnega Predloga zakona o nacionalnem demografskem skladu.« V zvezi s tem so bili zabeleženi kot nerealizirani štirje sklepi. Ko sem pa že povedal, je Fiskalni svet poslal obvestilo, to se nanaša na tretji sklep, kjer Komisija priporoča Fiskalnem svetu, da se pisno opredeli do posredovane analize, da pač se do tega niso mogli opredeliti, ker analize niso prejeli. </font><br/>
<font size="4">	Želi kdo razpravljati o sklepih? (Ne.)</font><br/>
<font size="4">	Prehajamo na 19. sejo z dne 22. 4. 2021. To je Poročilo o delovanju Nadzornega sveta RTV Slovenija v letu 2020. Tudi na tej seji smo sprejeli sklep, ki se nanaša na Vlado Republike Slovenije</font><br/>
<br/>
<b><font size="4">6. TRAK: (ES) – 9.25</font></b><br/>
<br/>
<b><font size="4">	</font></b><font size="4">(nadaljevanje) glede financiranja. </font><br/>
<font size="4">	Želi kdo razpravljati o tem sklepu? (Ne.)</font><br/>
<font size="4">	Prehajamo na 26. nujno sejo z dne 2. 6. 2021. Točka se imenuje: »Škodljivi učinki vladne davčne reforme na javne finance in dohodkovno neenakost.« Tudi ta sklep pod številko 5 se nanaša na Vlado.</font><br/>
<font size="4">	Želi kdo razpravljati o sklepu? (Ne.)</font><br/>
<font size="4">	Prehajamo na 28. nujno sejo z dne 9. 6. 2021. Točka se imenuje: »Javna naročila v zdravstvu in izstop petih članov iz delovne skupine za pripravo sprememb sistema javnega naročanja v zdravstvu.« Tu je pa že gospod državni sekretar Robert Cugelj pojasnil v kateri fazi je sam proces. </font><br/>
<font size="4">	Želi kdo razpravljati o tem? (Ne.)</font><br/>
<font size="4">	Prehajamo na 30. nujno sejo z dne 26. 8. 2021 in prvo nadaljevanje 30. nujne seje 16. 9. 2021. Točka se imenuje: »Sum na netransparentne potencialno koruptivne lobistične stike Janeza Janše z dobavitelji opreme in drugih pripomočkov javnim zdravstvenim zavodom in drugim proračunskim uporabnikom.« </font><br/>
<font size="4">	Želi kdo razpravljati o tem sklepu? (Ne.)</font><br/>
<font size="4">	Prehajamo na 31. nujno sejo z dne 8. 10. 2021. Točka: »Škodljive posledice političnega kadrovanja in sumi klientelističnega vplivanja na poslovne odločitve v podjetjih s kapitalsko naložbo države.« Tu smo sprejeli pet sklepov. Noben od teh sklepov dosedaj ni bil realiziran. </font><br/>
<font size="4">	Gospa Andreja Zabret, želite besedo. Izvolite.</font><br/>
<br/>
<font size="4">	</font><b><font size="4">ANDREJA ZABRET (PS LMŠ):</font></b><font size="4"> Hvala.</font><br/>
<font size="4">	Razprava sedaj verjetno, jaz ne vem ali kakšen je od SDH-ja tukaj. Jaz bi se navezala na prvi nerealizirani sklep, ki pravi, da Komisija za nadzor javnih financ predlaga Vladi, da kot Skupščina Slovenskega državnega holdinga zagotovi, da bo SDH pri imenovanju članov nadzornih svetov družb s kapitalsko naložbo države strogo in vsebinsko popolno upošteval predpisane kriterije za članstvo v njih ter od imenovanih nadzornikov zahteval, da jih na enak način uveljavljajo tudi v družbah, ki jih nadzirajo. </font><br/>
<font size="4">	V ponedeljek smo imeli Komisijo za nadzor javnih financ, kjer je bila tematika politično kadrovanje v slovenski energetiki s poudarkom na potencialnem izčrpavanju podjetja GEN-i in tam je bil prisoten tudi gospod Krkovič in mislim, da vsi, ki smo tam sedeli in poslušali oziroma slišali njegovo izjavo, da od vseh 150 nadzornikov, ki so bili zamenjani v času Vlade Janeza Janše, so le tri predlagali SDH, se pravi samoiniciativno oziroma je bila njihova ideja, da se jih zamenja le tri. Vseh ostalih 147 pa je bilo zamenjanih na podlagi dogovorov in v bistvu političnih pritiskov treh generalnih sekretarjev strank SMC, SDS in NSi. </font><br/>
<font size="4">	In tudi danes lahko v Delu beremo nek članek spet nekih političnih pritiskov pri kadrovanju Pošte. Vsi vemo zakaj gre. Morda bi spomnila, takrat ko se je to zgodilo v LMŠ, je gospod Kralj odstopil zaradi takih potez, zato sprašujem SDH, očitno trenutno tukaj ni nobenega, kakšno je mnenje SDH-ja na to, da v bistvu edini, ki imajo pooblastila, da lahko imenujejo </font><br/>
<font size="4">	</font><br/>
<b><font size="4">7. TRAK: (ES) – 9.30</font></b><br/>
<br/>
<font size="4">	(nadaljevanje) člane nadzornih svetov. To dela namesto njih nekdo drug. Kaj so oziroma kaj bodo naredili, ker očitno tudi ta sklep ni realiziran, niti nobenega odgovora ali informacije kaj se na tem področju dela, ker to kar se dogaja je res skrajno nesprejemljivo in zavržno in ne vem kaj naj še rečem. </font><br/>
<font size="4">	Pričakovala bi danes nekoga tukaj in da nam razloži kaj se dogaja v tej državi.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa. </font><br/>
<font size="4">Preden dam besedo mag. Bratušek – ja se strinjam. Glede na to, da bomo pač predstavnikov SDH ni tukaj, veste pa vsi, da smo na ponedeljkovo sejo, ki je bila sklicana na to temo, vabili tako predsednico Nadzornega sveta kot predsednika dr. Žlaka. Oba sta se opravičila. Sejo bomo nadaljevali, tako da bo o tem, predvidevam, še tekla razprava. Tako da se vam zahvaljujem.</font><br/>
<font size="4">Besedo pa dajem mag. Alenki Bratušek.</font><br/>
<br/>
<b><font size="4">MAG. ALENKA BRATUŠEK (PS SAB):</font></b><font size="4"> Če sem prav preštela, od 20 sklepov, ki jih imamo danes na mizi kot nerealizirane, je eden v realizaciji. To kaže res popolno ignoranco Vlade in SDH-ja do Komisije za nadzor javnih financ, kar je nesprejemljivo. </font><br/>
<font size="4">Pridružujem se mnenju kolegice, ki je govorila pred menoj. Upravljanje državnega premoženja je v tem trenutku res, bom rekla, popolnoma zgubilo nek nadzor, smisel, kakorkoli. Skratka, očitno imajo samo en cilj. Zgrabiti zase čimveč. </font><br/>
<font size="4">Predsednik, moj predlog bi pa bil, da skličemo oziroma da vi kot predsednik, skličete posebno sejo na temo upravljanja državnega premoženja, kjer pa SDH ne more izogniti temu, da pride pojasniti kaj dela z državnim premoženjem. Če že ni samo njihova tema, če mislijo, da je kadrovanje v energetiki premalo pomembno, gremo pa širše in poglejmo kaj delajo po celotnem državnem premoženju. Izjave gospoda Krkoviča zadnjič, bom rekla, bi bile mogoče v enem trenutku smešne, če ne bi zaradi denarja, s katerim se igrajo fantje, bile kar žalostne. Skrbi nas lahko kaj se dogaja, skrbi nas lahko za koliko bo državno premoženje oškodovano. Zgodi se pa nič. </font><br/>
<font size="4">Moj predlog res bi bil, da se na eni na naslednjih sej oziroma, da vi kot predsednik, ker to pravico imate, skličete sejo na temo upravljanja državnega premoženja in da razkrijemo karte še na drugih področjih. Danes o Pošti, prejšnji teden o energetiki. Pa saj je pravzaprav vsak dan kakšna takšna nova afera. </font><br/>
<font size="4">Žalostno pač pa je, da si ne vzamejo časa za Državni zbor. Žalostno. Ampak ne vem pa kako jih lahko prisilite oziroma prisilimo. </font><br/>
<br/>
<b><font size="4">PREDSEDNIK IGOR PEČEK:</font></b><font size="4"> Hvala lepa za vaš predlog. </font><br/>
<font size="4">Prišli smo do konca pregleda. Želite besedo? Franc Breznik, izovlite.</font><br/>
<br/>
<b><font size="4">FRANC BREZNIK (PS SDS):</font></b><font size="4"> Najlepša hvala za besedo.</font><br/>
<font size="4">Glejte, jaz se strinjam s tem kar je kolegica Alenka Bratušek rekla. Tudi jaz predlagam, pa mislim, da tudi kolegi, da se skliče seja glede domnevnega oškodovanja državnih podjetij po sektorjih. Poglejte, mislim, da se tudi kolegi z NSi in tudi z ostalih strank strinjamo.</font><br/>
<font size="4">Treba je vedeti tudi, da </font><br/>
<br/>
<b><font size="4">8. TRAK: (ES) – 9.35</font></b><br/>
<br/>
<b><font size="4">	</font></b><font size="4">(nadaljevanje) ko smo govorili o energetiki, da seja ni bila zaključena. Seja je bila prekinjena, tako da se lahko pripravimo. Na naslednji seji je kar nekaj vprašanj tudi za generala Krkoviča. Ob dejstvu, da ste polni ust ravno tisti, ki ste mu pravili, da je zločinec vojne, da je morilec, ko je šlo za sestrelitev helikopterja, ko ste se smejali, ko so ga pošiljali v nezakonit zapor. Tukaj je res neka zmešnjava. </font><br/>
<font size="4">	Zanimivo je, da govorite že kar o oškodovanju GEN-i, kjer še sploh ni novega vodstva s strani SDH. Torej trenutno sodišče odloča o vodstvu. In kar že oškodovanje tega podjetja. Po drugi strani pa imamo pod bivšim direktorjem ali pa tistim, ki je trenutno v zraku, ki čaka na neko odločitev, sume storitve kaznivega dejanja popolnega izčrpavanja GEN-i, s tem, da je izčrpaval svojo mater GEN, kjer so v segmentu jedrska elektrarna Krško, kjer so v segmentu Savske elektrarne, kjer so v segmentu elektrarne na spodnji Savi, celo ena manjša plinska elektrarna v Brestanici. Vprašanje bo, poglejte, za Komisijo za nadzor javnih financ iz naslednje generacije ali bo gospod Golob mogoče plačeval novo jedrsko elektrarno za 10 milijard. Kje je ta denar? Torej izčrpava popolnoma neko infrastrukturo državljanov in državljank. Sem preprodajalec elektrike, nosilec megle, jedrsko energijo prodajam kot totalno zeleno. Res da ni ogljično, je pa to vir obnovljiv vir energije. Na veliko, ko mi je sila, ko se utapljam kliče na pomoč tudi generale in na koncu ugotavljamo celo vrsto podjetij v tujini, celo 18 podjetij v tujini z nekih poštnih nabiralnikov brez resnega dobička. Mislim, da je taka seja potrebna. To je lahko seja, ki lahko traja kar nekaj dni. Pred tem pa bomo seveda zahtevali tudi revizijo, da bomo videli kdo je resnično oškodoval slovensko energetiko. Ob tem, da so se na začetku te seje, ki smo jo imeli jokali bivši veliki šefi, ki so bili vsi politično prefelirani?, ki so vsi bili del neke leve politike. Naenkrat so potem strokovnjaki, ko pridejo v ta podjetja. Pa nimam nič proti njim. Poznam osebno vse tri in kot inženir tudi lahko rečem, da njihovo življenjsko znanje spoštujem, ampak poglejte, prodaja neke megle, nekih zelenih zgodb, ki jih ni.</font><br/>
<font size="4">	Jaz sem enkrat povedal, ko sem bil predsednik Odbora, ko smo obravnavali geometrijo, sem gospoda Goloba dvakrat poklical. Ni dvignil telefona. Če bi ga mogoče zanimala resna zelena preobrat, kar se tiče predor preko zelene energije z geotermalnimi elektrarnami v Sloveniji, kot jih delajo Madžarska, Italija, Turčija, Hrvaška itd.. Glejte, nobene resne zgodbe. Samo prodajanje megle. Pa preprodaja kitajskih modulov preko takoimenovanih sončnih elektrarn, za katere čez 10 let, ko bodo ti moduli in podjetja šla, že davno jih ne bo več, tako kot se je zgodilo z Bisolom? v Sloveniji že trikrat. Samo za primer, tujci kupujejo samo LG module, tam kjer država financira (nerazumljivo) itd. </font><br/>
<font size="4">	Poglejte, jaz imam polno vprašanj za slovensko energetiko. Ob tem, da so se zadnjič jokali naj država financira nizko napetostno omrežje, ker ljudje čakajo leta in leta že ali pa mesece in mesece za sončne elektrarne za soglasja. Sami pa na veliko umetno zaposlovali v podjetjih, na veliko financirali slovenski medijski prostor, svoje kolege, denarja ni ne za transformatorje, ne za nizko napetostno omrežje. Denarja ne bo za novo jedrsko elektrarno. Denarja ni niti v dobičkonosnosti državnih prodajalcev elektrike. In spet bomo, glejte, tisti, ki boste ali pa bomo tu, roke dvigovali za neke za neke poroštvene zakone za 10 milijard za nove elektrarne.</font><br/>
<font size="4">	Mislim, da to kar je predlagala kolegica Bratuškova, tudi mislim, da ostali, da je to pomembno vprašanje kdo izčrpava ta podjetja, kdo jih izčrpava, kdo jih namerava izčrpavati. Vem, da vi že potencirate, da še podjetje niti nima novega vodstva, pa sedaj že izčrpava. To je neki novi sinonim. Zato mislim, gospod predsednik, da je nujno potrebno in tudi sam sem zato, da se taka seja skliče in da se na tej seji, bom kar sedaj že napovedal, pričakuje, da vstopijo resne revizijske hiše in da se naredi resna revizija tega poslovanja, zato da ne bi prodajali megle in da bi imeli resno podlago kar se tiče izčrpavanja ali neizčrpavanja.</font><br/>
<br/>
<b><font size="4">9. TRAK: (ES) – 9.40</font></b><br/>
<br/>
<b><font size="4">	</font></b><font size="4">(nadaljevanje) Nisem bil politik in ne človek, da bi s prstom kazal na nekoga in jih naprej obtoževal. Moram priznati, da pa me zelo zanima slovenska energetska prihodnost. Ravno ob tem ko cela Evropa in tudi Slovenija imata v bistvu na svetovnem nivoju približno, celotna Evropa, 8 % izpusta CO2. Največji problem so Kitajci. </font><br/>
<font size="4">	Ampak vseeno zelena tranzicija mora biti, ali pa vsaj za slovensko zeleno tranzicijo mora biti nek konsenz in tudi moramo videti kako se uporablja denar od državljanov, ki ga dajo za elektriko in seveda slovenskih podjetij. </font><br/>
<font size="4">	Kar se mene tiče in mislim, da tudi kolegov in kolegic, mi tudi pozivamo, da se takšna seja skliče in da razčistimo te zadeve.</font><br/>
<font size="4">	Najlepša hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa. </font><br/>
<font size="4">	Saj na ta predlog mag. Bratušek sem že odgovoril. Kar se tiče pa energetike sem pa tudi že povedal. </font><br/>
<font size="4">	Sejo nadaljujemo. Ponedeljkova seja je bila pač prekinjena, ni bila zaključena, tako da bo lahko o tem še vsak razpravljal in govoril na seji, ko bo sklicana. </font><br/>
<font size="4">	Mag. Bratušek, želeli ste besedo. Potem pa še kolega Robert Pavšič. Izvolite.</font><br/>
<br/>
<font size="4">	</font><b><font size="4">MAG. ALENKA BRATUŠEK (PS SAB):</font></b><font size="4"> Govorila sem na splošno o upravljanju državnega premoženja. Tako da na temo energetike imamo sklicano že posebno sejo. Ampak vseeno pojasnilo zakaj smo gospoda Krkoviča povabili na tisto sejo o energetiki. Zato ker je javno povedal, da je z gospodom Snežičem želel nekaj urejati. Oba dva ta gospoda prihajata z vašega bazena. To je vse. Da je pa na tej seji povedal še nekaj zanimivega, pa ne morem pomagati. Da je od 150 ljudi, ki jih je Slovenski državni holding imenoval na raznorazne nadzorne svete, da so samo trije bili zamenjani na predlog SDH, 147 pa na predlog politike. To, iskreno, jaz nisem vedela, da bo to povedal. Ampak okey. Mi bomo podprli kakršnokoli revizijo. Nimamo nobenega problema. Ampak upravljanje premoženja na splošno. Dajmo Pošto pogledati. Ima direktorja, ki ne izpolnjuje pogojev, pa se niti znotraj vaše koalicije ne morete dogovoriti ali ga podpreti ali ne podprete. To je tisto, kar nas lahko skrbi. Nihče ni nezamenljiv. Dejstvo. Ampak dajte tiste, ki so danes, da ne rečem dobri, zamenjati z boljšimi. To je vse. In imamo rešen problem. Če pa bodo vse te mahinacije pripeljale do nižjih vrednosti podjetij, kdo bo potem odgovarjal zato. Ker ko boste v opoziciji, boste pa spet enako vpili kaj vse je narobe, kaj vse gre narobe, zakaj vse bi moralo biti drugače.</font><br/>
<font size="4">	Državno premoženje. Ni nam ga ostalo hudo veliko. Tako da s tistim, kar nam ga je ostalo, bi morali delati tako, da ohranjamo oziroma plemenitimo njegovo vrednost. Ne pa da je vsak dan v časopisu nova afera glede kadrovanja. Ni samo energetika problem. Energetika je mogoče zaradi količine denarja, ki se v njej obrača velik vaš plen. Ampak lahko gremo po vrsti začenši z DARS-om in vse naprej. </font><br/>
<font size="4">	Res bi bila ta seja potrebna, ampak spoštovani kolega, dajte zagotoviti, da gospodje in gospa iz SDH-ja pridejo sem in naj nam povedo. Vi lahko to zagotovite. Lahko to od njih zahtevate. </font><br/>
<font size="4">	Jaz se ne spomnim, lahko sem tudi manjkala na kakšni seji, da bi sploh kadarkoli z njimi že imeli priložnost govoriti konkretno o teh stvareh. </font><br/>
<font size="4">	Potrudimo se, dajmo številke, dajmo podatke na mizo, samo gospodje in gospe iz SDH-ja naj naprej zberejo pogum in naj pridejo tukaj k nam </font><br/>
<br/>
<b><font size="4">10. TRAK: (ES) – 9.45</font></b><br/>
<br/>
<b><font size="4">	</font></b><font size="4">(nadaljevanje) te stvari obrazložiti.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Kolega Pavšič, izvolite.</font><br/>
<br/>
<font size="4">	</font><b><font size="4">ROBERT PAVŠIČ (PS LMŠ):</font></b><font size="4"> Hvala lepa. </font><br/>
<font size="4">	Sicer je to bolj tematika tiste seje, ki šele prihaja. Ampak tudi zadnjič na seji sem pričakoval prispevek gospod Breznika. Pa mislim, da se takrat ni oglasil. Mogoče je bil predviden, pa je zmanjkalo časa. To dopuščam. In če je to  se vam opravičujem. Čakal sem, da bi kaj spregovorili. Sploh glede na to, kar je vaš nekdanji kolega in nadrejeni v gardi gospod Krkovič tudi povedal. Ampak to so druge zadeve, ki se ne tičejo Komisije za nadzor javnih financ.</font><br/>
<font size="4">	Je pa zanimiv tale spin. Kar naenkrat bo distributer kriv za napačne poslovne odločitve proizvajalca. Tako sem razumel. In to bi dokazala neka revizija. Super, jaz se popolnoma strinjam. Naj pridejo vsi v parlament in razložijo svoj proces in svojo vlogo v energetskem sistemu. Ne morem razumeti kako naj bi bil GEN-I odgovoren za izgubo HSE-ja. Če je HSE, ki ste ga tako bay the way, kadrovsko zelo okrepili v lanskem letu povzročil izgubo zaradi tega, ker je prodal elektriko v začetku leta ceneje kot je cena danes, pri tem pozabil še na certifikate CO2, ki so enormno zrasli, potem to priča o napačnih poslovnih odločitvah vaših kadrov. HSE se kadrovsko prevzeli. Sedaj pa, ko ste še na strani distributerjev skušali oziroma ne skušali, ampak to počnete, je proces prevzeti v distribucijsko stran, bo pa tisti kriv na koncu. Zanimiv spin.</font><br/>
<font size="4">	Sam se vsekakor strinjam in samo piko bi dodal tistemu, kar je kolegica Bratušek povedala. Ja, naj pridejo, ampak naj pridejo tudi iz HSE-ja in še bolj pomembno naj pridejo iz SDH-ja in jasno povedo kdo je vplival na menjave nadzornikov. Kar je pa še bolj pomembno, pa je zakaj je bilo treba te nadzornike zamenjati. </font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Gospod Franc Breznik, izvolite.</font><br/>
<br/>
<font size="4">	</font><b><font size="4">FRANC BREZNIK (PS SDS):</font></b><font size="4"> Najlepša hvala.</font><br/>
<font size="4">	Sprejmem vaše opravičilo, kolega Pavšič. Upam, da veste, da sem bil prijavljen, a je bila seja predčasno prekinjena zaradi naslednje seje. Mislim, da vam je predsednik to tudi povedal. </font><br/>
<font size="4">	Ko govorimo o nekem oškodovanju, spoštovane kolegice in kolegi, nekdo, ki nekaj ni prevzel ne more oškodovati. Saj jaz nekaj v tem smislu vidim. </font><br/>
<font size="4">	Če gremo v prvi steber, kolega Pavšič, takoimenovani prvi energetski steber, ki je bil vzpostavljen, ki ima dolgoletno tradicijo, v katerem je tudi TE6 in pa dravske elektrarne itd., ki ga HSE družba obvladuje. Morate se zavedati, da večina teh izgub se  povzroči ravno na področju TE6, ki dela velike izgube. Žal pa se moramo zavedati, da je TE6 ena izmed največjih faktorjev stabilnosti slovenskega energetskega sistema. Ena tretjina elektrike na žalost ali pa na našo dobro voljo v tem trenutku, dobimo iz TE6. Približno 660 megavatni blok, ki ima izredno stabilno delovanje skozi celo leto, ne kot (nerazumljivo), ki sedaj dela približno 15 % izkoristka ima glede na mesec maj ali pa junij. To zagotavlja faktor.</font><br/>
<font size="4">	Kar se tiče TE6 morate vedeti, da sem bil eden največjih nasprotnikov in sem tudi glasoval proti poroštvenemu zakonu itd.. Lahko pa se zgodi, da bom leta 2030 koliko bom še v politiki eden največjih nasprotnikov, da se tako hitro ugasne, ker se zavedam kam bo pripeljala zelena tranzicija, če bo šla v preveč radikalno smer. V veliko nestabilnost sistema in vsaj za 100 % dražjo elektriko v naslednjih petih ali pa sedmih letih.</font><br/>
<font size="4">	Glede oškodovanja pa lahko, kolegica Bratuškova, govorimo samo o tistih podjetjih, ki pa so bila. Spomnimo se Adria Tehnike, spomnimo se Fotone, ki ste jo prodali. To so bili paradni konji. Sedaj pač v stranki, ki jo zastopam, delujem v Odboru za gospodarstvo, tudi v Strokovnem svetu vodim sistem za digitalizacijo in zeleno preobrazbo zato sem tudi odgovoren in se pač s tem ukvarjam. S Fotono sem deloval še preden sem prišel v politiko na obnovi slovenskih tankov T55, kjer smo delovali. </font><br/>
<br/>
<b><font size="4">11. TRAK: (ES) – 9.50</font></b><br/>
<br/>
<b><font size="4">	</font></b><font size="4">(nadaljevanje) Spomnimo se slovenske kemične industrije barv, ki ste jih prodali Avstrijcu in so Avstrijci v dveh letih zaslužili še enkrat toliko. Spomnimo se bank, ki ste jih dokapitalizirali in dvakrat prodali in spet dokapitalizirali s 5,5 %. Pa se vsi smejijo. To pa so zaključene zadeve. Ker pa lahko štejemo v milijonih ali pa desetinah ali pa 100 milijonov oškodovanja slovenskega davkoplačevalskega denarja. To so pa 100 milijonska oškodovanja. </font><br/>
<font size="4">	Po vseh teh letih, ko pride neka druga vlada, neka nova smer tudi, ki je malo bolj ambiciozno zastavljena, ki vidi Slovenijo kot eno najbolj razvitih manjših držav v Evropi z res dinamičnim gospodarstvom, ki se bo hitro prilagajalo, kjer bo višja dodana vrednost edina resna rešitev tudi za relativno starajočo družbo, kjer dela približno 1,6 delavca za enega upokojenca. V taki družbi samo s haytek? industrijo, ki ima visoko dodano vrednost rešuješ neko resno, temu bi rekel, tudi socialno politiko itd.. </font><br/>
<font size="4">	Trenutno je sedaj s to vlado neka druga ambicija. Večja ambicija, druga smer in temu se bo treba pač prilagoditi. So tudi kake napake. Poglejte, na sprejemanju odločitev na stotine, tisoče odločitev pride tudi do kake napake. Naloga te Komisije na kateri smo je, da na to opozarja, da je čuvaj tega in s to vlogo ne vidim nobenih problemov. In če boste tudi videli, Slovenska demokratska stranka v večini primerov glasuje za to, da se zadeve razčistijo pred slovensko javnostjo, pred tudi institucijami ali pa predstavniki institucij, ki jih imamo tukaj, zato da lahko te zadeve spremljajo in da ne padejo neki očitki, sumi itd. in da se to ne potencira. </font><br/>
<font size="4">	Zato z moje strani, s strani mojih kolegov, nimamo nikoli teh problemov in bomo tvorno sodelovali. Tudi pozivam predstavnike Vlade, da se teh sej udeležujejo, da zadeve predsednika ščistimo. Kar se nas tiče bomo pozitivno ali pa proaktivno vedno delovali tudi v tej Komisiji. </font><br/>
<font size="4">	Najlepša hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa. Mag. Bratušek, ste želeli besedo? Repliko? Prosim.</font><br/>
<br/>
<font size="4">	</font><b><font size="4">MAG. ALENKA BRATUŠEK (PS SAB):</font></b><font size="4"> Sama nimam problema govoriti in se pogovarjati o preteklosti, o preteklih dejanjih. Če danes odpremo temo sanacije bank, smo rešeni za kakšnih pet, šest ur. Ampak lahko. </font><br/>
<font size="4">	Mi se pogovarjamo o trenutku zdaj. Kaj se danes dogaja z državnim premoženjem? In ne morejo zamegliti dogajanja danes z preteklostjo. Banke smo pač sanirali, gospod Breznik, ker ste vi, vaša vlada, skopala za več kot 5 milijard evrov luknje. To je dejstvo. Vaša vlada v letih 5, 6 in 7. Lahko to širimo in lahko se gremo ne vem kaj, ampak danes govorimo o upravljanju premoženja danes, sedanjost, ki je katastrofalno. Katastrofalno. Naredimo sejo, ampak kolegi iz koalicije naj zagotovijo, da bodo tisti najbolj odgovorni tukaj z nami. Sami s seboj smo se že velikokrat pogovarjali in veliko stvari povedali.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala. </font><br/>
<font size="4">	V tej temah, o katerih ste pač odprli sedaj v tem delu razprave, je bilo sklicanih že veliko sej. Predlagam, da se kljub temu držimo teme dnevnega reda. Pregledali smo nerealizirane sklepe. </font><br/>
<font size="4">Sam ugotavljam, da glede na razpravo seznanitveni sklep o nerealiziranih sklepih ne bo dovolj, zato predlagam drugačnega, in sicer sklepa, ki se glasi: »Komisija za nadzor javnih financ poziva Vlado, da v 30 dneh pisno poroča Komisiji o nerealiziranih sklepih v obdobju od 5. 5. 2020 do 24. 11. 2021.«</font><br/>
<font size="4">To je predlagan sklep. Predlagal sem ga pač s tem namenom, da ker smo ugotovili, da izmed 20 sklepov na niti enega, razen pojasnilo gospoda državnega sekretarja danes na seji, nismo dobili odgovora. </font><br/>
<br/>
<b><font size="4">12. TRAK: (ES) – 9.55</font></b><br/>
<br/>
<b><font size="4">	</font></b><font size="4">(nadaljevanje) Pa pojasnilo gospoda Lapornika, namestnika predsednika Komisije za preprečevanje korupcije, se opravičujem. </font><br/>
<font size="4">	Ampak ne glede na to, mislim, da sklep, ki sem ga ravnokar povedal lahko damo na glasovanje in če želi kdo še razpravljati o predlaganem sklepu, prosim. Kolega Pavšič, želite besedo o predlaganem sklepu? Izvolite.</font><br/>
<br/>
<font size="4">	</font><b><font size="4">ROBERT PAVŠIČ (PS LMŠ):</font></b><font size="4"> Ali lahko? Hvala lepa.</font><br/>
<font size="4">	Tukaj smo na hitro naredili posvet in bi predlagali ne tridesetdnevni rok, ampak petnajst dnevni rok. Konec koncev je imela vladna stran na voljo ogromno časa, da bi pripravila pisne odgovore na naša vprašanja oziroma na nerealizirane sklepe in mislim, da je dovolj dajanja teh koncesij zaradi neke benevolence tega odbora. Ker če se je že v enem letu, ne v enem letu, manj kot v enem letu, nabralo toliko nerealiziranih sklepov, bi me res zanimalo zakaj. Se mogoče so pojasnila povsem utemeljena in kratka. Mislim pa, da ima vladna stran 15 dni dovolj časa. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IGOR PEČEK:</font></b><font size="4"> Hvala lepa. </font><br/>
<font size="4">Želi besedo še kdo? (Ne.)</font><br/>
<font size="4">Se strinjam in predlagam, da potem sklep dopolnimo v dveh delih, da bo v prvem pač v tem roku, da ne bo več samo seznanitveni sklep, ampak bom še enkrat prebral sklep, da bo jasen. Smo ga dopolnili še v zadnjem delu. In sicer se sklep glasi: »Komisija za nadzor javnih financ poziva Vlado, da v 15 dneh pisno poroča Komisiji o nerealiziranih sklepih v obdobju od 5. 5. 2020 do 24. 11. 2021, ki se nanašajo na Vlado Republike Slovenije.« Da bo to jasno. </font><br/>
<font size="4">Ali dam lahko ta sklep na glasovanje? (Da.)</font><br/>
<font size="4">Želi kdo obrazložiti glas? (Ne.)</font><br/>
<font size="4">Začenjam glasovanje. Glasovanje poteka. Zaključujem glasovanje.</font><br/>
<font size="4">Kdo je za? (5 članov.) Je kdo proti? (Nihče.)</font><br/>
<font size="4">Ugotavljam, da predlagani sklep sprejet. </font><br/>
<font size="4">S tem zaključujem to točko dnevnega reda in 24. sejo Komisije za nadzor javnih financ. Hvala lepa.</font><br/>
<br/>
<b><font size="4">Seja je bila končana 10. decembra 2021 ob 9.58.</font></b>
</root>