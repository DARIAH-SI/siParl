<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE </font></b><br/>
<b><font size="4">3. nujna seja</font></b><br/>
<br/>
<b><font size="4">(6. november 2018)</font></b></p></div><br/>
<b><font size="4">Sejo je vodil Vojko Starović, predsednik odbora.</font></b><br/>
<b><font size="4">Seja se je začela ob 16.00.</font></b><br/>
<br/>
<b><font size="4">1. TRAK: (SB) </font></b><br/>
<br/>
<b><font size="4">	PREDSEDNIK VOJKO STAROVIĆ: </font></b><font size="4">Ponovno lep pozdrav vsem! Pričenjamo 3. nujno sejo odbora. Na 3. nujni seji odbora se je Miha Kordiš opravičil in ga ne vidimo med sabo in Iva Dimic je imela tudi opravičilo in tu je Bojana Muršič tudi namesto Marka Koprivca. </font><br/>
<font size="4">	 S sklicem seje ste prejeli naslednji dokument: zahteva delovna in socialnega sodišča v Ljubljani za oceno ustavnosti 15., 16. in 40. člena drugega odstavka 108. člena, 116., to je četrtega in petega odstavka 406. člena, že težko izgovorim, ker ima toliko členov, Zakona o pokojninskem in invalidskem zavarovanju ter drugega odstavka 37. člena o spremembah in dopolnitvah Zakona o pokojninskem in invalidskem zavarovanju. </font><br/>
<br/>
<b><font size="4">2. TRAK: (SB) – 16.50</font></b><br/>
<br/>
<font size="4">	(nadaljevanje) Ker v poslovniškem roku nisem prejel predlogov v zvezi z dnevnim redom, ugotavljam, da je določen takšen dnevni red kot ste ga prejeli s sklicem seje odbora. </font><br/>
<br/>
<font size="4">	Prehajamo na</font><b><font size="4"> 1. TOČKO DNEVNEGA REDA – ZAHTEVA DELOVNEGA IN SOCIALNEGA SODIŠČA V LJUBLJANI ZA OCENO USTAVNOSTI</font></b><font size="4"> že naštetih členov. Zahteva je bila objavljena v sistemu UDIS. Mnenje Vlade je tudi prisotno in je na spletni strani Državnega zbora s sklicem in pojasnilo osnovnega sodišča z dne 25.9. je objavljeno na spletni strani Državnega zbora. Mnenje Zakonodajno-pravne službe tudi imamo, je bilo objavljeno na spletni strani Državnega zbora s sklicem in odločbo ZPIZ ste poslanke in poslanci zaradi varstva podatkov prejeli v varovani predal. To je bilo tudi objavljeno. Obravnava na podlagi 265. člena Poslovnika Državnega zbora. Vabljeni Zakonodajno-pravna služba, Ministrstvo za delo, družino, socialne zadeve in enake možnosti, prisotni tudi. </font><br/>
<font size="4">	Ustavno sodišče nam je posredovalo zahtevo delovnega in socialnega sodišča v Ljubljani za oceno ustavnosti Zakona o pokojninskem in invalidskem zavarovanju. S pridobitvijo obeh mnenje, torej Zakonodajno-pravne službe in Vlade so bili izpolnjeni poslovniški pogoji za obravnavo zadeve na seji odbora. Želi besedico predstavnica Zakonodajno-pravne službe, dr. Katja Triler Vrtovec. </font><br/>
<br/>
<b><font size="4">	DR. KATJA TRILER VRTOVEC:</font></b><font size="4"> Hvala lepa za besedo. Lep pozdrav vsem!</font><br/>
<font size="4">	Predlagatelj obravnavanega ustavnega spora je delovno in socialno sodišče, ki je prekinilo postopek socialnega spora med zavodom za pokojninsko in invalidsko zavarovanje in tožnikom. Zavod je tožniku, samostojnemu podjetniku s prvo odločbo na podlagi tako imenovanega izvzema iz zavarovanja priznal pravico do polne pokojnine, nato pa mu je na podlagi izpodbijane ureditve z drugo odločbo po uradni dolžnosti ponovno ugotovil lastnost zavarovanca za četrtino polnega zavarovalnega časa in mu z dnem ponovne pridobitve lastnostni zavarovanca začel izplačevati sorazmerni del pokojnine v višini 75 % dokler bo vpisan v poslovni register kot samozaposlena oseba. Predlagatelj meni, da je ureditev v nasprotju z načelom pravne varnosti, pravico do socialne varnosti, lastninsko pravico in pravico do svobodne gospodarske pobude. Menimo, da ureditev ne posega v načelo pravne varnosti, saj spremembe pri urejanju zakonskega instituta izvzema iz zavarovanja v skladu s katerim so bili določeni upokojenci lahko delovno aktivni brez vključitve v pokojninsko zavarovanje, same po sebi niso v nasprotju z Ustavo. Načelo pravne varnosti namreč ne zagotavlja nespremenljivosti pravne ureditve, terja le ustrezno dolg čas, da se naslovljenci pravnih norm v bodoče lahko prilagodijo na spremenjene razmere. Predlagatelj sam priznava, da so upokojenci na bodočo ukinitev instituta izvzema iz zavarovanja lahko v naprej računali, saj je zakonodajalec dvakrat podaljšal prehodno obdobje, po koncu katerega je bila predvidena ukinitev instituta. Prav tako za poslabšanje pravnega položaja samozaposlenih oseb, ki so bili po prej veljavnih predpisih izvzeti iz zavarovanja, obstajajo stvarni razlogi, utemeljeni v prevladujočem javnem interesu. Zakonodajalec je z izpodbijano ureditvijo želel odpraviti neenakost med posameznimi kategorijami zavarovancev ter slediti zavarovalnemu načelu nezdružljivosti delovne aktivnosti in uživanja pokojnine. nadalje menimo, da ureditev ne posega v pravico do socialne varnosti, saj ustava v okviru socialnih pravic slovenskim državljanom zagotavlja le pravico do uživanja pokojnine v višini življenjskega minimuma za preživetje. Prav tako ureditev ne posega v pravico do zasebne lastnine, saj ustava v okviru premoženjskih pravic zagotavlja le pravico do dosmrtnega uživanja pokojnine v višini socialnega minimuma, ki zavarovancu zagotavlja kontinuiteto življenjskega standarda, ki ga je imel v aktivni dobi glede na delo in plačane </font><br/>
<br/>
<b><font size="4">3. TRAK: (SB) – 16.55</font></b><br/>
<br/>
<font size="4">	(nadaljevanje) prispevke v času njegove aktivne dobe, ne varuje pa uživanje pokojnine v nespremenjeni odmerjeni višini v celotnem obdobju od trenutka njene odmere do smrti upokojenca. Iz dejanskega stanja prekinjenega postopka socialnega spora ne izhaja, da izpodbijanje ureditev tožnikov kot uživalca sorazmernega dela pokojnine in hkrati samozaposlenemu posega v ustavno zagotovljen življenjski minimum za preživetje oziroma v ustavno zagotovljen socialni minimum. Končno menimo, da ureditev ne posega v pravico do svobodne gospodarske pobude, saj iz dejanskega stanja v prekinjenem postopku socialnega spora izhaja, da je tožnik še vedno vpisan v poslovni register kot samostojni podjetnik, zato se v konkretnem sodnem postopku ni udejanjila situacija, ko bi morale samozaposlene osebe zaprete svojo dejavnost na katero se je pri zatrjevanju posega v pravico do svobodne gospodarske pobude sklicuje predlagatelj. </font><br/>
<font size="4">	Glede na navedeno Ustavnemu sodišču predlagamo naj pobudo za presojo izpodbijanje zakonske ureditve zavrne oziroma v delu kjer niso izpolnjene procesne predpostavke zavrže. Hvala za besedo.</font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ:</font></b><font size="4"> Hvala. Predstavnik Vlade ima besedo. Izvolite besedo državni sekretar Tilen Božič.</font><br/>
<br/>
<b><font size="4">	TILEN BOŽIČ:</font></b><font size="4"> Hvala za besedo. Mnenje Vlade je bilo sprejeto junija 2018, se pravi nekako še v prejšnji sestavi, gre pa tukaj predvsem za strokovno oziroma pravno lahko rečemo utemeljeno mnenje, ne gre toliko za politično vprašanje, tako da kar se tega tiče lahko rečem, da kot Ministrstvo za delo se s to vsebino, ki je bila takrat tudi potrjena, strinjamo. Kar se tiče morebitnih razlik s tem kar je tudi pripravila Zakonodajno-pravna služba Državnega zbora morda predvsem to, da so oni tudi procesni del nekako obdelali in utemeljili. Z naše strani je pa na kratko lahko rečem, samo da zakonska ureditev dvojnega statusa in določba zakona, ki so urejene s to ureditvijo, po našem mnenju niso v neskladju z Ustavo. Danes sem tukaj tudi še z dvema sodelavcema, tako da če bo kakšno podrobnejše vprašanje smo pa na razpolago za dodatna pojasnila. Hvala. </font><br/>
<br/>
<font size="4">	</font><b><font size="4">PREDSEDNIK VOJKO STAROVIĆ: </font></b><font size="4">Hvala za pojasnilo. Odpiram razpravo o naslednjem predlogu mnenja. Odbor za delo, družino, socialne zadeve in invalide se strija z mnenjem Zakonodajno-pravne službe z dne 23.10.2018 in z mnenjem Vlade z dne 7.6.2018 ter Zakonodajno-pravni službi predlaga, da v skladu z 266. členom Poslovnika Državnega zbora pripravi odgovor ustavnemu sodišču. Želi kdo razpravljati o tej zelo zakomplicirani temi pravno-tehnični? Če ni več razprave prehajamo na odločanje.</font><br/>
<font size="4">	Glasujemo o predlogu mnenja.</font><br/>
<font size="4">	Kdo je za? (8 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. 	</font><br/>
<font size="4">	S tem zaključujem 1. točko dnevnega reda, točke razno nimamo, in sejo odbora. Hvala lepa vsem prisotnim za vaš prispevek.</font><br/>
<font size="4">	</font><br/>
<b><font size="4">Seja je bila končana 6. novembra 2018 ob 17.00.</font></b>
</root>