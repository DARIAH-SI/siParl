<root>
<h5 class="label"><span>Vsebina zapisa seje (v pregledu)</span></h5><div align="center">
<p></p></div><div align="center"><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">18. redna seja</font></b><br/>
<br/>
<b><font size="4">(23. januar 2020)</font></b><br/>
<br/>
</div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 11.01.</font></b><br/>
<br/>
<b><font size="4">1. TRAK: (ES)</font></b><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Pričenjam 18. sejo Mandatno-volilne komisije. Vse članice in člane komisije, vabljene ter ostale prisotne prav lepo pozdravljam. Obveščam vas, da na seji sodelujejo kot nadomestne članice oziroma člani komisije s pooblastili: Robert Pavšič nadomešča Braneta Goluboviča, Boštjan Koražija nadomešča dr. Mateja T. Vatovca in Franci Kepa nadomešča Alenko Jeraj.</font><br/>
<font size="4">	S sklicem seje ste prejeli naslednji dnevni red. Predlog za imenovanje Komisije za presojo  ustreznosti kandidatov po Zakonu o pravnem varstvu v postopkih javnega naročanja. Predlog za razrešitev sodnice porotnice Delovnega in socialnega sodišča v Ljubljani za odločanje v socialnih sporih. Predlog sklepa o spremembi Sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju odgovornosti nosilcev javnih funkcij na programu otroške kardiologije ter področju nabav in upravljanja z medicinsko opremo in zdravstvenim materialom. Predlog sklepa o spremembi Sklepa o sestavi in imenovanju predsednika, podpredsednice, članov in namestnikov članov Preiskovalne komisije o ugotavljanju zlorab v zvezi Franc Kangler in drugi. Določitev kandidacijskega postopka za imenovanje dveh članov Državne revizijske komisije. Določitev kandidacijskega postopka za imenovanje dveh članov Statističnega sveta Republike Slovenije.</font><br/>
<font size="4">	16. januarja 2020 pa ste prejeli predloga za razširitev dnevnega reda z novima 2.a točko in 7. točko, in sicer 2.a točka: Predlog sklepa o imenovanju predsednika in devetih članov Nadzornega odbora Sklada za financiranje razgradnje Nuklearne elektrarne Krško in za odlaganje radioaktivnih odpadkov iz Nuklearne elektrarne Krško in 7. točka: Nadzor po 21. členu Zakona o integritete in preprečevanju korupcije.</font><br/>
<font size="4">	Ali že kdo v imenu svoje poslanske skupine predstaviti stališče o predlogu za razširitev dnevnega reda z navedenima točkama? Če ne, v skladu z 64. členom Poslovnika Državnega zbora prehajamo na glasovanje o predlogih za razširitev. Najprej glasujemo o predlagani razširitvi dnevnega reda seje z novo 2.a točko.</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (16 članov.) Je kdo proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<font size="4">	Sedaj pa glasujemo še o predlagani razširitvi dnevnega reda seje z novo 7. točko.</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (17 članov.) Je kdo proti? (Nihče.)</font><br/>
<font size="4">	Ugotavljam, da je predlog sprejet.</font><br/>
<font size="4">	Nekatera gradiva za današnjo sejo ste prejeli v varovani predal v sistemu UDIS, saj vsebuje osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja vas prosim za predhodno opozorilo, saj moram v takem primeru v skladu 101. členom Poslovnika Državnega zbora sejo zapreti za javnost. </font><br/>
<br/>
<b><font size="4">2. TRAK: (ES) – 11.05</font></b><br/>
<br/>
<font size="4">	(nadaljevanje) Prehajamo na </font><b><font size="4">1. TOČKO DNEVNEGA REDA – PREDLOG ZA IMENOVANJE KOMISIJE ZA PRESOJO USTREZNOSTI KANDIDATOV PO ZAKONU O PRAVNEM VARSTVU V POSTOPKIH JAVNEGA NAROČANJA</font></b><font size="4">, ki ga je Državnemu zboru predložil Sodni svet. Gradivo je bilo objavljeno na spletni strani Državnega zbora. Dopolnitev predloga z dne 21. 1. 2020 pa ste zaradi varstva podatkov prejeli v varovani predal v sistemu UDIS. K tej točki dnevnega reda je vabljen dr. Erik Kerševan, predsednik Sodnega sveta. Seje pa se udeležuje generalna sekretarka Sodnega sveta gospa Maja Rozman, ki jo prav lepo pozdravljam. </font><br/>
<font size="4">	Uvodna pojasnila: Z novelo zakona o pravnem varstvu v postopkih javnega naročanja sprejeto 22. 11. 2019 se je spremenil dosedanji postopek imenovanja predsednika in članov Državne revizijske komisije. Zakon v 61.d členu predvideva, da v postopkih imenovanja in razrešitve predsednikov in članov Državne revizijske komisije sodeluje Komisija za presojo ustreznosti kandidatov, ki jo za dobo petih let imenuje Državni zbor. Državni zbor mora komisijo imenovati v 60 dneh po uveljavitvi navedene novele zakona. Komisijo za presojo ustreznosti kandidatov sestavljajo predsednik in dva člana, ki jih Državnemu zboru v imenovanje predlaga Sodni svet izmed svojih članov. </font><br/>
<font size="4">	Sodni svet na podlagi drugega odstavka 61.d člena Zakona o pravnem varstvu v postopkih javnega naročanja Državnemu zboru predlaga, da za predsednika komisije imenuje dr. Saša Preliča, za članici pa dr. Barbaro Nerat in Albino Hrnec Pečnik. </font><br/>
<font size="4">	Želi generalna sekretarka Sodnega sveta gospa Maja Rozman podati uvodno obrazložitev? (Ne.) Hvala.</font><br/>
<font size="4">	Odpiram razpravo članic in članov komisije. Želi kdo razpravljati? Izvolite, Anja Bah Žibert.</font><br/>
<br/>
<font size="4">	</font><b><font size="4">ANJA BAH ŽIBERT (PS SDS):</font></b><font size="4"> Hvala lepa za besedo. Gre za pomembno zadevo. Nenazadnje je bil zakon pred kratkim spremenjen, ki tudi določa, da se imenuje predlagana komisija za presojo ustreznosti kandidatov. Mi smo že v času, ko se je imenoval oziroma popolnjeval Sodni svet problematizirali imenovanje prof.dr. Saša Preliča. Gre za to, da je to sodnik, ki je javno podprl kandidaturo mariborskega župana. On na tej funkciji v bistvu sploh ne bi smel biti, ker je opredeljen. Za sodnike pa govori vse v to, da morajo biti neodvisni, neopredeljeni. Pri njem to ni tako. Zdaj bo bil tudi v tej komisiji in nekako njegovo imenovanje bo povzročilo posledično tudi dvom o profesionalnosti imenovanih, pa tudi o neodvisnosti, tako da v Slovenski demokratski stranki pač te komisije ne moremo podpreti. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Besedo ima generalna sekretarka. Izvolite.</font><br/>
<br/>
<font size="4">	</font><b><font size="4">MAJA ROZMAN:</font></b><font size="4"> Lepo pozdravljeni vsi. Samo popravila bi prof.dr. Saša Prelič ni sodnik, je profesor na Univerzi v Mariboru. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Želi razpravljati še kdo? Izvolite, Maša Kociper.</font><br/>
<br/>
<font size="4">	</font><b><font size="4">MAŠA KOCIPER (PS SAB):</font></b><font size="4"> Hvala lepa. Glede na to, da smo ugotovili, da gospod Saša Prelič ni sodnik, bo mogoče sedaj stališče stranke SDS drugačno. Drugače bi pa samo opomnila, da bi bilo v redu, da imamo v tem Državnem zboru enaka stališča glede enakih zadev. Imamo ustavnega sodnika, ki se je javno opredeljeval za določeno stranko, pisal zanjo. Točno vemo, da jo podpira, pa ni bilo nič problematično. Tukaj je pa za nekega profesorja problematično, da se je opredelil. Tako da mene ta argument ni prepričal in bom glasovala v skladu z predlogom Sodnega sveta. Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala. Želi še kdo? Anja Bah Žibert.</font><br/>
<br/>
<font size="4">	</font><b><font size="4">ANJA BAH ŽIBERT (PS SDS):</font></b><font size="4"> Opravičujem se. Dejstvo je, da je res gospod pravnik in da je zaposlen na fakulteti. Je pa član Sodnega sveta. Sodni svet pa izbira sodnike. Ta gospod ni neodvisen. Ko pa vi govorite o posamezniku, pa to ne pomeni, da nihče ne sme nikoli pisati o neki zadevi, ki se mu zdi sporna. Govori se o tem, da je neposredno podpiral kandidaturo politika določene stranke. Javna podpora politiku določene stranke. Tudi bil je predlagan za Nadzorni odbor Mestne občine Maribor. Tako da poglejte, tukaj pač res ne </font><br/>
<br/>
<b><font size="4">3. TRAK: (ES) – 11.10</font></b><br/>
<br/>
<font size="4">	(nadaljevanje) gre za neodvisno osebo in se popolno politično aktivira, s tem, da potem določene funkcije ni prevzel. Kot rečeno pri tem zakonu smo imeli kar veliko dvomov ali je pravilna rešitev, ki se predlaga in danes vidimo, da gre samo za eno dolgo roko politike.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala. Violeta Tomić, prosim.</font><br/>
<br/>
<font size="4">	</font><b><font size="4">VIOLETA TOMIĆ (PS Levica):</font></b><font size="4"> Nisem se mislila oglašati, ker mislim, da se politika ne sme mešati v imenovanje sodnikov, ampak bi vas pa, kolegica Anja Bah Žibert, opozorila na doslednost potem. Ko smo imenovali v prejšnjem mandatu dr. Jakliča smo imeli cel nabor twitov in podpor Janezu Janši in on je zanj bog. Ne samo, da ga podpira, ampak je dobesedno napisal, da je on bog. In takega vernika enega vodje opozicijske stranke postaviti na tako odgovorno funkcijo, je pa šlo. Zakaj takrat niste nasprotovali? Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Izvolite, gospa Anja Bah Žibert.</font><br/>
<br/>
<font size="4">	</font><b><font size="4">ANJA BAH ŽIBERT (PS SDS):</font></b><font size="4"> Poglejte, gospod Jaklič se nikoli ni opredelil do Slovenske demokratske stranke. Delate napako. Opredelil pa se je do določene sodbe, ki se je izkazala, da je bila protiustavna in da je bil mandat, ki ste ga tudi vi odvzeli, protiustaven. Mislim, da morate res pred svojim pragom počistiti in se vprašati ali je prav, da sedite v tem Državnem zboru, ker ste kršili ustavo in jemali protiustavno mandat določenem poslancu. Pa zato niste prevzeli nobene odgovornosti. Dr. Jaklič pa je samo opozarjal, da delate napako. In izkazalo se je v sodnih postopkih, da ste naredili napako. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala. Želi še kdo razpravljati? Če ne, zaključujem razpravo. Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se v Komisijo za presojo ustreznosti kandidatov po zakonu o pravnem varstvu v postopkih javnega naročanja za dobo petih let imenujejo: za predsednika dr. Saša Prelič ter za članici dr. Barbara Nerat in Albina Hrnec Pečnik.«</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (11 članov.) Je kdo proti? (5 članov.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – PREDLOG ZA RAZREŠITEV SODNICE POROTNICE DELOVNEGA IN SOCIALNEGA SODIŠČA V LJUBLJANI ZA ODLOČANJE V SOCIALNIH SPORIH</font></b><font size="4">, ki ga je Državnemu zboru predložila predsednica Delovnega in socialnega sodišča v Ljubljani. Gradivo za to točke dnevnega reda je bilo objavljeno pri EPI. Celotno gradivo pa ste zaradi varstva podatkov prejeli v varovani predal v sistemu UDIS. K tej točki dnevnega reda sem vabil: gospo Ano Jaklič, predsednico Delovnega in socialnega sodišča v Ljubljani – dober dan, vas lepo pozdravljam - in Heleno Miklavič, sodnico porotnico Delovnega in socialnega sodišča v Ljubljani. Ugotavljam, da se sodnica porotnica Helena Miklavič ne udeležuje seje ter hkrati tudi, da nismo prejeli vročilnice, ki bi dokazovala prejem vabila na današnjo sejo. S prejemom vabila bi namreč pridobila pravico do izjave v postopku, kar smo ji glede na določbe Zakona o sodiščih, ki zoper odločitev o razrešitvi predvideva upravni spor ter tudi glede na novo sodno prakso, dolžni zagotoviti. Vabilo, s katerim se stranki daje določena pravica v postopku, v konkretnem primeru pravica do izjave, se vroča osebno. Če vabilo v 15 dneh naslovnik ne prevzame, ga vročevalec pusti v hišnem predalniku naslovnika, vročitev pa se s pretekom tega roka šteje za opravljeno. Zakon tako vzpostavlja fikcijo vročitve. V konkretnem primeru 15 dnevni rok še ni potekel, saj smo vabilo poslali skupaj s sklicem seje. Zato v skladu s prvim odstavkom 74. člena Poslovnika Državnega zbora predlagam, da to točko dnevnega reda preložimo na eno od naslednjih sej Mandatno-volilne komisije. Obveščam vas, da bom točko uvrstil na februarsko sejo, ki jo bom sklical prej kot v poslovniškem 14 dnevnem roku, tako da bo do seje tudi iztekel 15 dnevni rok s </font><br/>
<font size="4">	</font><br/>
<b><font size="4">4. TRAK: (ES) – 11.15</font></b><br/>
<br/>
<font size="4">	(nadaljevanje) potekom katerega zakon vzpostavlja fikcijo vročitve.</font><br/>
<font size="4">	Želi predlagateljica osebe oziroma kdo v imenu poslanske skupine predstaviti stališče za preložitev te točke? Hvala. </font><br/>
<font size="4">	Na glasovanje dajem predlog za preložitev zadeve na eno od naslednjih sej. »V skladu s prvim odstavkom 74. člena Poslovnika Državnega zbora se razprava in odločanje o predlogu za razrešitev sodnice porotnice Delovnega in socialnega sodišča v Ljubljani za odločanje v socialnih sporih preloži na eno od naslednjih sej.«</font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na</font><b><font size="4"> 2A TOČKO DNEVNEGA REDA – PREDLOG SKLEPA O IMENOVANJU PREDSEDNIKA IN DEVETIH ČLANOV NADZORNEGA ODBORA SKLADA ZA FINANCIRANJE RAZGRADNJE NUKLEARNE ELEKTRARNE KRŠKO IN ZA ODLAGANJE RADIOAKTIVNIH ODPADKOV IZ NUKLEARNE ELEKTRARNE KRŠKO. </font></b><font size="4">Kot gradivo za to točko dnevnega reda ste prejeli poziv poslanskim skupinam k predlaganju kandidatov, delovno besedilo predloga sklepa in seznam kandidatov, ki so objavljeni na spletni strani Državnega zbora z razširitvijo seje in predloge poslanskih skupin, ki ste jih zaradi varstva podatkov prejeli v varovani predal v sistemu UDIS. </font><br/>
<font size="4">	Uvodna pojasnila. V skladu z drugim odstavkom 7. člena Zakona o skladu za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško nadzoruje delo sklada Nadzorni odbor, ki ima predsednika in devet članov, ki jih imenuje in razrešuje Državni zbor. Status Sklada za financiranje razgradnje Nuklearne elektrarne Krško in za odlaganje radioaktivnih odpadkov iz Nuklearne elektrarne Krško v 19. členu določa, da mandat članom Nadzornega odbora traja pet let in da so člani lahko ponovno imenovani. Zaradi izteka mandata Nadzornemu odboru v februarju 2020 je Mandatno-volilna komisija na 17. seji 12. 12. 2019 sprejela sklep, da pozove poslanske skupine, da ji do vključno srede, 15. 1. 2020 posredujejo predloge kandidatov za predsednico ali predsednika in devet članov Nadzornega odbora sklada. </font><br/>
<font size="4">	Mandatno-volilna komisija je prejela predloge sedmih poslanskih skupin. Za predsednico ali predsednika so predlagani naslednji štirje kandidati: Bojan Horvat in mag. Nataša Šerbec s strani Poslanske skupine SD, mag. Damjan Konovšek s strani Poslanske skupine LMŠ in mag. Matjaž Vodušek s strani Poslanske skupine SMC. Trije od predlaganih kandidatov za predsednika hkrati kandidirajo tudi za člana. Za članico oziroma člana je tako predlaganih naslednjih devet kandidatov: Franc Florjančič s strani Poslanske skupine DeSUS, mag. Dušan Hočevar in mag. Andrej Vizjak s strani Poslanske skupine SDS, Bojan Horvat in mag. Nataša Šerbec s strani Poslanske skupine SD, Matevž Kocjan s strani Poslanske skupine SAB, Aljoša Rovan s strani Poslanske skupine Levica, Luka Špoljar s strani Poslanske skupine LMŠ in mag. Matjaž Vodušek s strani Poslanske skupine SMC. Vsi predlogi so pravočasni in popolni.</font><br/>
<font size="4">	Sedaj pa odpiram razpravo poslank in poslancev. Matjaž Han, izvolite.</font><br/>
<br/>
<font size="4">	</font><b><font size="4">MATJAŽ HAN (PS DS):</font></b><font size="4"> Hvala lepa za ta prebrana imena. Povedal bi samo, da Socialni demokrati pri predsedniških kandidaturah oba kandidata umikamo, ker sta oba potem v nadaljevanju kot člana in je to za nas dovolj. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala. Igor Zorčič, izvolite.</font><br/>
<br/>
<font size="4">	</font><b><font size="4">IGOR ZORČIČ (PS SMC):</font></b><font size="4"> Tudi SMC umika predlog kandidature pri tej funkciji.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa. Želi še kdo razpravljati? Če ne, zaključujem razpravo. Ugotavljam, da imamo enega kandidata za predsednika in devet kandidatov za člane. Torej, toliko kolikor se jih imenuje. Predlagam, da kandidata za predsednika </font><br/>
<br/>
<b><font size="4">5. TRAK: (ES) – 11.20</font></b><br/>
<br/>
<font size="4">	(nadaljevanje) in vseh devet kandidatov za člane uvrstimo v predlog sklepa, ki ga bomo posredovali v odločitev Državnemu zboru. Se z navedenim strinjate? (Da.) Hvala.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep, s katerim se v nadzorni odbor Sklada za financiranje razgradnje Nuklearne elektrarne Krško in za odlaganje radioaktivnih odpadkov iz Nuklearne elektrarne Krško imenujejo: za predsednika mag. Damjan Konovšek, za člane pa: Franc Florjančič, mag. Dušan Hočevar, Bojan Horvat, Matevž Kocjan, Aljoša Rovan, mag. Nataša Šerbec, Luka Špoljar, mag. Andrej Vizjak in mag. Matjaž Vodušek.«</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (17 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – PREDLOG SKLEPA O SPREMEMBI SKLEPA O SESTAVI IN IMENOVANJU PREDSEDNIKA, PODPREDSEDNIKA, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU ODGOVORNOSTI NOSILCEV JAVNIH FUNKCIJ NA PROGRAMU OTROŠKE KARDIOLOGIJE TER PODROČJU NABAV IN UPRAVLJANJA Z MEDICINSKO OPREMO IN ZDRAVSTVENIM MATERIALOM.</font></b><font size="4"> Kot gradivo za to točko dnevnega reda ste prejeli: Obvestilo Poslanske skupine Slovenske nacionalne stranke z dne 14. 1. 2020, obvestilo Poslanske skupine Demokratične stranke upokojencev Slovenije z dne 22. 1. 2020 ter novo delovno besedilo predloga sklepa z 22. 1. 2020, ki je objavljeno na spletni strani Državnega zbora. </font><br/>
<font size="4">	Uvodna pojasnila: V skladu s sklepom o sestavi in imenovanju predsednika, podpredsednika, članov in namestnikov članov ima navedena preiskovalna komisija 9 članov in 9 namestnikov članov, pri čemer imata Poslanski skupini Demokratične stranke upokojencev Slovenije in Slovenske nacionalne stranke vsaka po enega člana in enega namestnika člana. Poslanska skupina Slovenske nacionalne stranke in Poslanska skupina Demokratične stranke upokojencev Slovenije sta sporočili, da se odpovedujeta članstvu in posledično namestništvu v navedeni preiskovalni komisiji. Poslovnik o parlamentarni preiskavi v prvem odstavku 6. člena določa, da sestavlja preiskovalno komisijo najmanj 5 članov, vsak član pa ima svojega namestnika, ki je član iste poslanske skupine. Poslanska skupina pa se lahko odpove članstvu oziroma namestništvu v preiskovalni komisiji. </font><br/>
<font size="4">	V skladu s predlogoma poslanskih skupin ste 22. 1. 2020 prejeli novo delovno besedilo predloga sklepa.</font><br/>
<font size="4">	Odpiram razpravo članic in članov komisije. Želi kdo razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep o spremembah sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju odgovornosti nosilcev javnih funkcij na programu otroške kardiologije ter področju nabav in upravljanja z medicinsko opremo in zdravstvenim materialom v predlaganem besedilu.«</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem tudi to točko dnevnega reda.</font><br/>
<br/>
<font size="4">	Prehajamo na </font><b><font size="4">4. TOČKO DNEVNEGA REDA – PREDLOG SKLEPA O SPREMEMBI SKLEPA O SESTAVI IN IMENOVANJU PERDSEDNIKA, PODPREDSEDNICE, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU ZLORAB V ZADEVI FRANC KANGLER IN DRUGI. </font></b><font size="4">Kot gradivo za to točko dnevnega reda ste prejeli obvestilo Poslanske skupine Slovenske nacionalne stranke z dne 14. 1. 2020, moj dopis. In sicer, poziv poslanskim skupinam k predlaganju spremembe sestave Preiskovalne komisije o ugotavljanju zlorab v zadevi Franc Kangler in drugi z dne 15. 1. 2020, predlog Poslanske skupine Slovenske demokratske stranke z dne 22. 1. 2020 in novo delovno besedilo predloga sklepa z dne 23. 1. 2020. </font><br/>
<font size="4">	</font><br/>
<b><font size="4">6. TRAK: (ES) – 11.25</font></b><font size="4">	</font><br/>
<br/>
<font size="4">	(nadaljevanje) Uvodna pojasnila: Poslanska skupina Slovenske nacionalne stranke me je 14. 1. 2020 obvestila, da se odpoveduje članstvu v Preiskovalni komisiji o ugotavljanju zlorab v zadevi Franc Kangler in drugi. V skladu s sklepom o sestavi in imenovanju predsednika, podpredsednice, članov in namestnikov članov Preiskovalne komisije o ugotavljanju zlorab v zadevi Franc Kangler in drugi ima preiskovalna komisija 5 članov in 5 namestnikov članov. Ker ob upoštevanju obvestila Poslanske skupine Slovenske nacionalne stranke o odpovedi članstva v navedeni preiskovalni komisiji sestava preiskovalne komisije ne bi bila več skladna s prvim odstavkom 6. člena poslovnika, ki zahteva, da preiskovalno komisijo sestavlja najmanj 5 članov, sem poslanske skupine pozval, da Mandatno-volilni komisiji posredujejo predlog o spremembi sestave preiskovalne komisije, tako da bo mogoče pripraviti ustrezen predlog sklepa.</font><br/>
<font size="4">	Mandatno-volilna komisija je prejela predlog Poslanske skupine Slovenske demokratske stranke v skladu s katerim bo navedena poslanska skupina imela v preiskovalni komisiji štiri člane in štiri namestnike članov, in sicer je za člana predlagan Franc Rosec za njegovo namestnico pa Nada Brinovšek. </font><br/>
<font size="4">	V skladu s tem predlogom in predlogom Poslanske skupine Slovenske nacionalne stranke je pripravljen predlog sklepa, ki ste ga prejeli kot delovno gradivo.</font><br/>
<font size="4">	Želi kdo o tem razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep o spremembi sklepa o sestavi in imenovanju predsednika, podpredsednice, članov in namestnikov članov Preiskovalne komisije o ugotavljanju zlorab v zadevi Franc Kangler in drugi v predlaganem besedilu.«</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (3 člani.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem tudi to točko dnevnega reda.</font><br/>
<br/>
<font size="4">	Prehajamo na </font><b><font size="4">5. TOČKO DNEVNEGA REDA – DOLOČITEV KANDIDACIJSKEGA POSTOPKA ZA IMENOVANJE DVEH ČLANOV DRŽAVNE REVIZIJSKE KOMISIJE.</font></b><font size="4"> Delovno gradivo z dne 9. 1. 2020 s podrobnim opisom postopka imenovanja dveh novih članov Državne revizijske komisije in s predlogom sklepa ste prejeli v sistemu UDIS. </font><br/>
<font size="4">	V skladu z Zakonom o spremembah in dopolnitvah Zakona o pravnem varstvu v postopkih javnega naročanja s sprejetim 22. 11. 2019, ki je začel veljati 19. 12. 2019 mora Državni zbor začeti postopek imenovanja dveh novih članov Državne revizijske komisije najpozneje v 60 dneh po uveljavitvi zakona. Z navedenim zakonom se namreč povečuje število članov Državne revizijske komisije iz 4 na 6 ter spreminja postopek imenovanja predsednika in članov Državne revizijske komisije. Dva nova člana morata upoštevaje drugi odstavek 61.a člena Zakona in aktualno sestavo Državne revizijske komisije imeti ustrezno izobrazbo pravne smeri. </font><br/>
<font size="4">	Postopek imenovanja bo v skladu s spremenjenimi določbami Zakona o pravnem varstvu v postopkih javnega naročanja potekal na sledeči način. Na današnji seji bomo določili razpis za dva nova člana Državne revizijske komisije, ki se objavi v Uradnem listu Republike Slovenije. Mandatno-volilna komisija bo po izteku roka za prijave, in sicer na marčevski seji, ki bo predvidoma 19. 3. 2020 obravnavala prejete prijave in preverila pravočasnost in popolnost vlog kandidatov in izpolnjevanje splošnih pogojev za imenovanje prijavljenih kandidatov. Vse pravočasne in popolne prijave kandidatov, ki bodo izpolnjevali splošne pogoje iz 61.a člena Zakona, bomo najpozneje v 30 dneh po izteku roka za prejem prijav poslali Komisiji za presojo ustreznosti kandidatov.</font><br/>
<font size="4">	Služba Mandatno-volilne komisije bo v skladu s spremenjeno sodno prakso, ki izhaja iz odločitve Vrhovnega sodišča iz preteklega leta kandidate, ki bodo dali nepopolne vloge takoj pozvala, da jih dopolnijo in glede na okoliščine določila kratek rok za </font><br/>
<br/>
<b><font size="4">7. TRAK: (ES) – 11.30</font></b><br/>
<br/>
<font size="4">	(nadaljevanje) dopolnitev, tako da bo vse prijave mogoče obravnavati na marčevski seji Mandatno-volilne komisije. </font><br/>
<font size="4">	Komisija za presojo ustreznosti kandidatov bo s kandidati Državne revizijske komisije opravila razgovor ter podala obrazloženo mnenje o izpolnjevanju posebnih pogojev iz 61.b člena zakona in o ustreznosti kandidata. Mnenje mora vročiti Mandatno-volilni komisiji najpozneje v 30 dneh od prejema prijav. Mandatno-volilna komisija bo po prejemu mnenja, predvidoma na majski seji, izbrala kandidata, ki bo predlagan v imenovanje za posamezno razpisano prosto mesto in pripravila predlog sklepa o imenovanju, o katerem odloči Državni zbor. </font><br/>
<font size="4">	Z delovnim gradivom ste prejeli osnutek javnega razpisa ter predlog sklepa o katerem bomo odločali.</font><br/>
<font size="4">	Želi kdo o tem razpravljati? Izvolite, Jožef Horvat.</font><br/>
<br/>
<font size="4">	</font><b><font size="4">JOŽEF HORVAT (PS NSi):</font></b><font size="4"> Hvala, gospod predsednik. Lep pozdrav, kolegice in kolegi. Gospod predsednik, ne za ta javni razpis, ampak morda za naslednje, predlagam, da gremo v korak s časom. Tukaj pri točki 5 se vidi, da je prijave z zahtevanimi podatki in dokazili treba dati na naslov po klasični papirnati pošti. Mislim, da je čas, da gremo v korak s časom v smislu elektronskega poslovanja, v smislu digitalne Slovenije, če hočete pametne Slovenije. Ne vem zakaj ne bi tudi v tem tukaj omogočili elektronskega poslovanja. Ne za ta javni razpis. To zadevo bom podprl. Ampak samo zgolj v razmislek vam, gospod predsednik. </font><br/>
<br/>
<font size="4">	</font><b><font size="4">PRESEDNIK IVAN HRŠAK:</font></b><font size="4"> Hvala lepa za predlog. O tem bomo razmislili. Kdor lahko po elektronski obliki pošlje, mora imeti tudi elektronski podpis. Tisti, ki nima elektronskega podpisa, si ga mora pridobiti in potem lahko na ta način naredi. To podpiramo in bomo poskušali v naslednjih razpisih tudi to upoštevati.</font><br/>
<font size="4">	Želi še kdo razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija določi besedilo javnega razpisa za zbiranje kandidatur za dva člana Državne revizijske komisije, ki se imenujeta izmed kandidatov z ustrezno izobrazbo pravne smeri. Javni razpis se v skladu z drugim odstavkom 61.c člena Zakona o pravnem varstvu v postopkih javnega naročanja objavi v Uradnem listu Republike Slovenije in na spletnih straneh Državnega zbora, informacija o razpisu pa na programu TV Slovenija 3. Rok za prijavo kandidatov je do vključno četrtka, 20. 2. 2020.«</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA – DOLOČITEV KANDIDACIJSKEGA PSOTOPKA ZA IMENOVANJE DVEH ČLANOV STATISTIČNEGA SVETA REPUBLIKE SLOVENIJE.</font></b><font size="4"> Delovno gradivo s predlogom sklepa ste prejeli s sistemu UDIS. </font><br/>
<font size="4">	Uvodna pojasnila: Glede na to, da 22. 3. 2020 poteče mandat članici Statističnega sveta Republike Slovenije Uršuli Zore-Tavčar in 19. 4. 2020 članu dr. Janezu Barletu mora Državni zbor imenovati dva nova člana. Predlagam, da poslanske skupine pozovemo k predlaganju kandidatov za dva nova člana ter na februarski seji Mandatno-volilne komisije pripravimo dva predloga sklepov o imenovanju, pri čemer bo enemu novemu članu mandat začel teči 23. 3. 2020, drugemu pa 20. 4. 2020. Predlagam, da je rok za predlaganje kandidatov sreda, 12. 2. 2020. </font><br/>
<font size="4">	Želi kdo razpravljati? Če ne, potem razpravo zaključujem. </font><br/>
<font size="4">	Na glasovanje dajem naslednji predlog sklepa. Mandatno-volilna komisija pozove poslanske skupine, da ji do vključno srede, 12. 2. 2020 posredujejo predloge kandidatov za dva nova člana Statističnega sveta Republike Slovenije.</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (18 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem tudi to točko dnevnega reda.</font><br/>
<br/>
<b><font size="4">8. TRAK: (ES) – 11.35</font></b><br/>
<br/>
<font size="4">	(nadaljevanje) Prehajamo na </font><b><font size="4">7. TOČKO DNEVNEGA REDA – NADZOR PO 21. ČLENU ZAKONA O INTEGRITETI IN PREPREČEVANJU KORUPCIJE.</font></b><font size="4"> V okviru te točke bomo opravili nadzor sprejemanja daril funkcionarjev Komisije za preprečevanje korupcije. Gradivo z dne 13. 1. 2020 ste članice in člani prejeli v varovani predal v sistemu UDIS. </font><br/>
<font size="4">	Uvodna pojasnila: Komisija za preprečevanje korupcije je Državnemu zboru posredovala obrazec za prijavo prejetega darila predsednika Komisije za preprečevanje korupcije v letu 2019 in priložila tudi seznam prejetih daril funkcionarjev Komisije za preprečevanje korupcije v preteklem letu, ki ga je dolžna voditi za svoje funkcionarje. Iz seznama izhaja, da je darilo prejel le predsednik. </font><br/>
<font size="4">	Na podlagi 21. člena Zakona o integriteti in preprečevanju korupcije Državni zbor izvaja svoje pristojnosti nadzora predsednika in obeh namestnikov predsednika KPK, med drugim tudi nadzora sprejemanja daril s smiselno uporabo določb tega zakona. Prepoved in omejitve sprejemanja daril ureja Zakon o integriteti in preprečevanju korupcije v 30. in 34. členu. </font><br/>
<font size="4">	V skladu s 30. členom funkcionar ne sme prejemati daril ali drugih koristi v zvezi z opravljanjem funkcije, razen protokolarnih daril ali drugih koristi v zvezi z opravljanjem funkcije oziroma priložnosti daril manjših vrednosti. Ne glede na vrednost pa funkcionar ne sme prejemati daril, ki so ali bi lahko vplivala na objektivno in nepristransko opravljanje njegove funkcije. V skladu z 31. členom zakona se prejeta darila in njihove vrednosti vpišejo v seznam daril, ki ga vodi organ, v katerem funkcionar, ki je prejel darilo, opravlja funkcijo. Organi so v skladu z 32. členom zakona kopijo seznama prejetih daril za preteklo leto do 31. 3. tekočega leta, dolžni posedovati komisiji oziroma v obravnavanem primeru Državnemu zboru, kar je KPK tudi storila. </font><br/>
<font size="4">	Želi kdo o tem razpravljati? Če ne, zaključujem razpravo.</font><br/>
<font size="4">	Predlagam, da se Mandatno-volilna komisija seznani z naslednjim sklepom. Mandatno-volilna komisija se je na podlagi 21. člena in prvega odstavka 32. člena Zakona o integriteti in preprečevanju korupcije seznanila s seznamom prejetih daril funkcionarjev Komisije za preprečevanje korupcije v letu 2019.</font><br/>
<font size="4">	S tem zaključujem tudi to točko dnevnega reda in 18. sejo Mandatno-volilne komisije. Želim vam še naprej uspešno delo. Hvala lepa.</font><br/>
<br/>
<b><font size="4">Seja je bila končana 23. januarja 2020 ob 11.38.</font></b>
</root>