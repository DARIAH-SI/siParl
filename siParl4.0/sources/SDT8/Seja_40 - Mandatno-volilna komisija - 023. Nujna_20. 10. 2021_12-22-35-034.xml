<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">	23. nujna seja</font></b><br/>
<br/>
<b><font size="4">(20. oktober 2021)</font></b><br/>
</p></div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 07.59 uri.</font></b><br/>
<br/>
<b><font size="4">	PREDSEDNIK IVAN HRŠAK: </font></b><font size="4">Pričenjam 23. nujno sejo Mandatno-volilne komisije. Vse članice in člane Komisije, vabljene ter ostale prisotne prav lepo pozdravljam. </font><br/>
<font size="4">	Obveščam vas, da so zadržani in se seje ne morejo udeležiti: Franc Jurša. S pooblastilom pa na seji sodelujejo: Leon Merjasec nadomešča Danijela Krivca, Nik Prebil nadomešča Andrejo Zabret in pa Igor Peček nadomešča Braneta Golubovića. </font><br/>
<font size="4">	S sklicem seje ste prejeli naslednji dnevni red:</font><br/>
<font size="4">	1. Predlog za izvolitev sodnika Ustavnega sodišča Republike Slovenije.</font><br/>
<font size="4">	Ker k dnevnemu redu seje ni bilo predlogov za razširitev oziroma za umik točke, je določen dnevni red seje kot je bil predlagan s sklicem. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZA IZVOLITEV SODNIKA USTAVNEGA SODIŠČA REPUBLIKE SLOVENIJE, </font></b><font size="4">ki ga je Državnemu zboru predložil predsednik Republike Slovenije. Predlog ste članice in člani zaradi varstva podatkov prejeli v varovani predal v sistemu UDIS. 19. 10. 2021 ste kot gradivo prejeli tudi pojasnilo kandidata dr. Roka Svetliča h kandidaturi. </font><br/>
<font size="4">	Uvodna pojasnila: Ustava Republike Slovenije v prvem odstavku 163. člena določa, da je Ustavno sodišče sestavljeno iz devetih sodnikov, ki jih na predlog predsednika Republike Slovenije izvoli Državni zbor na način, ki ga določa zakon. V drugem odstavku navedenega člena pa, da se sodniki izvolijo izmed pravnih strokovnjakov. V skladu s prvim odstavkom 165. člena Ustave je mandatna doba ustavnih sodnikov devet let in po poteku mandatne dobe ne morejo biti ponovno izvoljeni. </font><br/>
<font size="4">	Zakon o Ustavnem sodišču v 9. členu določa, da je za sodnico oziroma sodnika Ustavnega sodišča lahko izvoljen državljan Republike Slovenije, ki je pravni strokovnjak in je star najmanj 40 let. </font><br/>
<font size="4">	V skladu s prvim odstavkom 14. člena navedenega zakona sodnike Ustavnega sodišča izvoli Državni zbor s tajnim glasovanjem z večino glasov vseh poslancev.</font><br/>
<font size="4">	Predsednik Republike Slovenije na mesto ustavne sodnice, ki ji je mandat potekel 14. 7. 2020 ter na podlagi že četrtega poziva za zbiranje predlogov možnih kandidatov, Državnemu zboru v izvolitev za sodnika Ustavnega sodišča predlaga dr. Roka Svetliča. Predlog predsednika je v skladu z drugim odstavkom 13. člena navedenega zakona obrazložen, priloženo pa mu je tudi pisno soglasje kandidata, da sprejema kandidaturo. </font><br/>
<font size="4">	Želi gospa Nataša Kovač, generalna sekretarka v Uradu predsednika Republike Slovenije, predlog dodatno obrazložiti? Izvolite, beseda je vaša.</font><br/>
<br/>
<font size="4">	</font><b><font size="4">NATAŠA KOVAČ:</font></b><font size="4"> Hvala lepa, gospod predsednik. Spoštovane poslanke in poslanci!</font><br/>
<font size="4">	Predsednik Republike Slovenije je v zadnjih treh poskusih predlaganja kandidatov za ustavnega sodnika po številnih posvetovanjih z poslanskimi skupinami, pravnimi strokovnjaki predlagal Državnemu zboru kandidate z različnimi strokovnimi področjih znotraj pravne stroke, kandidate tudi z različnimi vrednostnimi opredelitvami, ene najuglednejših pravnih strokovnjakov v Sloveniji, vendar noben od teh kandidatov do sedaj ni dobil vaše podpore.</font><br/>
<font size="4">	Tako je predsednik razpisal četrti javni poziv, na katerega se je prijavilo pet kandidatov; dr. Franci Ježek, Marjan Lekše, mag. Marko Starman, dr. Rok Svetlič in dr. Andraž Teršek. </font><br/>
<font size="4">	Tudi tokrat je opravil posvetovanja tudi z vodji poslanskih skupin, z drugimi uglednimi strokovnjaki in se odločil, da po presoji kandidatur Državnemu zboru predlaga v imenovanje za ustavnega sodnika rednega profesorja dr. Roka Svetliča. </font><br/>
<font size="4">	Dr. Rok Svetlič je pravni strokovnjak, raziskovalec, univerzitetni učitelj, sicer kot zaposlen kot predstojnik Pravnega inštituta na znanstveno-raziskovalnem središču v Kopru. Pred tem je bil raziskovalec na Oddelku za filozofijo Filozofske fakultete Univerze v Ljubljani, predavatelj na Fakulteti za humanistične študije Univerze na Primorskem. Bil je gostujoči profesor na Evropski pravni fakulteti. Je predsednik slovenskega filozofskega društva in podpredsednik Akademije za demokracijo, Društva za promocijo demokratične kulture. </font><br/>
<br/>
<b><font size="4">2. TRAK: (ES) – 8.05	</font></b><br/>
<br/>
<b><font size="4">	</font></b><font size="4">(nadaljevanje) Osrednje področje njegovega raziskovanja in dela sta filozofija prava in človekove pravice. Svoje delo posveča raziskovanju fenomenom na presečišču prava in filozofije, kar izhaja iz njegove izobrazbe, saj je poleg študija prava končal tudi študij filozofije.</font><br/>
<font size="4">	Pri svojem delu in objavah analizira predvsem problematiko človekovih pravic, demokratične kulture, totalitarizmov, nasilja in svobode. Celotno njegovo poklicno delo izkazuje globoko zavezo k demokratični kulturi, ki počiva na spoštovanju človekovih pravic, strpnosti in dialogov. Njegova bibliografija obsega preko 280 vnosov, od tega 55 znanstvenih člankov in poglavij ter šest monografij. V letu 2009 je tako izšla njegova monografija z naslovom filozofija človekovih pravic. Naslednje leto je izdal univerzitetni učbenik z naslovom Izbrana poglavja iz politične morale. Leta 2015 je pri Slovenski matici objavil monografijo Prenašati bit sveta, ontologija prava in države. Objavil je blizu 130 kolumn v dnevnem časopisju. V njih med drugim ob razmahu pandemije javno opozarja na pomen načela solidarnosti, ki vključuje tudi skrb za zdravje sočloveka, poziva k zaupanju v pravo in demokratične institucije. Hkrati pa poziva vse institucije, da naj bo njihov cilj povrnitev zaupanja državljanov, tako da bo vsakdo zlasti običajni posameznik človek brez družbene, politične ali ekonomske moči, lahko verjel, da ima v slovenskem pravnem redu zanesljivega zveznika.</font><br/>
<font size="4">	Kot je posebej poudaril na včerajšnji javni predstavitvi v predsedniški palači, je prav to, torej zaupanje običajnih ljudi v slovenski pravni red, ki mora biti njihov zaveznik, tisto k čemur želi kot ustavni sodnik v primeru izvolitve še posebej prispevati.</font><br/>
<font size="4">	Po posvetovanji z vodji poslanskih skupin v Državnem zboru v prejšnjem tednu, je mogoče ugotoviti, da kandidat uživa zadostno podporo za izvolitev. </font><br/>
<font size="4">	Dr. Svetlič je na včerajšnji javni predstavitvi v pismu predsedniku Republike Slovenije in v pismu poslankam in poslancem, kot nam je sporočil, vam ga je včeraj posredoval, natančno predstavil tudi svoj odziv in zavrnil očitke, ki so bili objavljeni v enem od javnih zapisov o izrečenih trditvah na strokovnem posvetu Ministrstva za notranje zadeve junija lanskega leta. Vsa omenjena gradiva so bila posredovana in so vam na razpolago.</font><br/>
<font size="4">	Predsedniku Republike Slovenije kot predlagatelju njegove kandidature je dr. Svetlič v pismu in v pogovoru jasno zatrdil, da zapisanih besed v omenjenem zapisu ni nikoli izrekel, ne na omenjenem posvetu, ne v katerikoli njegovi objavi. Še več. Trdil je ravno obratno in iz vseh njegovih objav, javnih člankov in zaznav je mogoče razumeti, da so vsa njegova prizadevanja, da so vsa njegova prizadevanja obrnjena ravno v obratno smer, kot je bilo mogoče razumeti iz zapisa.</font><br/>
<font size="4">	Kot lahko razberemo iz poznejših objav avtorja zapisa, se je tudi ta jasno ogradil od mnenja, da naj bi dr. Svetliču pripisal pozitiven odnos do trditev, ki jih je omenjal. </font><br/>
<font size="4">	Na podlagi vsega navedenega predsednik Republike Slovenije ocenjuje, da bo redni profesor dr. Rok Svetlič v primeru imenovanja svoje delo opravljal strokovno, vestno in odgovorno in Državnemu zboru predlaga, da ga imenuje za sodnika Ustavnega sodišča Republike Slovenije. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Najlepša hvala za to dodatno obrazložitev. </font><br/>
<font size="4">	Sedaj pa odpiram razpravo članic in članov Komisije. Želi kdo o tem razpravljati? Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da za sodnika Ustavnega sodišča izvoli dr. Roka Svetliča.«</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (9 članov.) Je kdo proti? (6 članov.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda. Vsem se zahvaljujem za sodelovanje. Zaključujem tudi 23. nujno sejo Mandatno-volilne komisije. Hvala.</font><br/>
<br/>
<b><font size="4">Seja je bila končana 20. oktobra 2021 ob 8.10.</font></b>
</root>