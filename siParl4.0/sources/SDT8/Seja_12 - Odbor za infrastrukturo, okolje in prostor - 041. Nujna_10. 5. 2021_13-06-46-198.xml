<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br/>
<b><font size="4">41. nujna seja</font></b><br/>
<br/>
<b><font size="4">(10. maj 2021)</font></b></p></div><br/>
<b><font size="4">Sejo je vodil Bojan Podkrajšek, predsednik odbora.</font></b><br/>
<b><font size="4">Seja se je začela ob 15.55. </font></b><br/>
<br/>
<b><font size="4">1. TRAK: (SB)</font></b><br/>
<b><font size="4">	</font></b><br/>
<b><font size="4">	PREDSEDNIK BOJAN PODKRAJŠEK: </font></b><font size="4">Spoštovani kolegice in kolegi, pričenjamo 41. nujno sejo Obora za infrastrukturo, okolje in prostor, ter vse prisotne prav lepo pozdravljam!</font><br/>
<font size="4">Obveščam vas, da so se za današnjo sejo opravičile naslednje članice in člani odbora: iz Poslanske skupine Levica imamo dve opravičili, naš poslanski kolega Boštjan Koražija ter poslanski kolega Željko Cigler sta opravičena. Na seji z pooblastili ne sodeluje zaenkrat nihče. </font><br/>
<font size="4">	Prehajamo na določitev seje dnevnega reda. </font><br/>
<font size="4">S sklicem seje ste prejeli dnevni red s 4. točkami v zvezi s katerimi v poslovniškem roku nisem prejel nobenega predloga za spremembo, zato je ta določen kot ste ga prejeli s sklicem seje.</font><br/>
<font size="4">Proceduralni predlog. Preden preidemo na obravnavo točk dnevnega reda, pa imam še proceduralni predlog, da obravnavo 2., 3. in 4. točke dnevnega reda združimo, in sicer tako, da bi predstavnikom predlagatelja dali besedo, da predstavi vse tri predloge stališč. Nato bi dali besedo še članicam in članom odbora za razpravo, prav tako vseh treh predlogih stališč skupaj. Predlogi stališč iz točke 2., 3. in 4. točke dnevnega reda so namreč podobni vsebini, pri teh gre namreč za letalske sporazume EU s tretjimi državami, zato predlagam združitev njihove obravnave. Po opravljeni obravnavi oziroma razpravi pa bi glasovali o vseh o mnenjih odbora seveda k vsakemu predloga stališča posebej. Ali kdo temu nasprotuje? (Ne.) Ugotavljam, da ne. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA.</font></b><br/>
<br/>
<b><font size="4">	RUDI MEDVED (PS LMŠ):</font></b><font size="4"> Proceduralno, predsednik.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Izvolite, kolega Medved.</font><br/>
<br/>
<b><font size="4">	RUDI MEDVED (PS LMŠ):</font></b><font size="4"> Hvala lepa za besedo, gospod predsednik. </font><br/>
<font size="4">V skladu s Poslovnikom Državnega zbora v Poslanski skupini Lista Marjana Šarca napovedujemo obstrukcijo te seje odbora v celoti. In sicer zaradi še vedno nerešenega vprašanja razdelitve mest v delovnih telesih Državnega zbora. 15 mest, ki sicer pripadajo opoziciji zaseda ta manjšinska koalicija, torej razmerje pri odločanju na odborih in komisijah Državnega zbora na izredno pomembnih telesih za zakonodajne postopke, odločanje je v popolnem nesorazmerju in marsikakšna zadeva, marsikakšen zakon se bo v prihodnje znašel na plenarnem zasedanju tega Državnega zbora, čeprav ob pošteni razdelitvi mest v posameznih odborih večina teh zakonskih besedil sploh ne bi našla poti na plenarno sejo Državnega zbora, ker vladajoča manjšinska koalicija preprosto nima večine oziroma ob podpori Desusa in Slovenske nacionalne stranke kot podpornikov, zunanjih podpornikov pa ta koalicija lahko vzdržuje tudi situacijo, ko štirim nepovezanim poslancem namerno odreka članstvo v delovnih telesih, kar je pa precedens in unikum v zgodovini parlamentarizma v Sloveniji.</font><br/>
<font size="4">Ni se še zgodilo, da nepovezani poslanci ne bi imeli pravice sodelovati v zakonodajnem postopku v Državnem zboru, to se dogaja zaradi arogance in samopašnosti vladajoče, poudarjam manjšinske koalicije. In z obstrukcijami želimo v Listi Marjana Šarca opozoriti javnost, ker v tem parlamentu to nič ne zadene, javnost domačo in svetovno kaj se dogaja z demokracijo v Republiki Sloveniji, da je preprosto amputirana.</font><br/>
<br/>
<b><font size="4">2. TRAK: (SB) - 16.00</font></b><br/>
<br/>
<font size="4">	(nadaljevanje) In tudi v prihodnje dokler se te zadeve ne bodo rešile tako kot pritiče normalni parlamentarni praksi bomo na ta način in z obstrukcijami na te zadeve v Listi Marjana Šarca še naprej opozarjali, tako da v imenu poslanske skupine, spoštovani predsednik, obstruiramo današnjo sejo odbora.</font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala za vaše obvestilo, lep in uspešen popoldan še naprej. </font><br/>
<font size="4">Kolega Rajh.</font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Hvala lepa za besedo. </font><br/>
<font size="4">Tudi v Poslanski skupini SAB opozarjamo na neustrezno zastopanost poslanskih skupin v delovnih telesih in opozarjamo, da to v bistvu predstavlja en grob presedan, da zastopanost v delovnih telesih ne sledi številu poslancev poslanskih skupin. Mi zato tudi protestiramo, poudarjamo pa da mi seje ne bomo obstruirali, ker edino v Državnem zboru lahko opozarjamo na to kar dela Vlada na razstreljene javne finance, na rekordno visok javni dolg, na probleme upokojencev v domovih za upokojence in še in še. </font><br/>
<font size="4">Hvala lepa.</font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Kolega Rajh, kaj je vaš predlog? </font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Moj postopkovni predlog je, da se seja prekine dokler ne bo zastopanost v delovnih telesih skladna s številom poslancev poslanskih skupin. Do takrat pa menimo, da to predstavlja ugrabitev dela Državnega zbora. </font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Kolega Rajh, naj spomnim, da smo pred 20-mi minutami končali 40. sejo. </font><br/>
<font size="4">Na vaš predlog prejšnji teden smo jo sklicali za danes v ponedeljek. Vaši kolegi poslanci iz leve tako z desne so si kljub temu, da imajo poslanske pisarne v ponedeljek vzeli čas in prišli na to sejo, na prejšnji seji, ko ste vi to predlagali niste tega predlagali, zdaj, ko je pa predlog  z druge strani pa bi sejo zapustili. Jaz mislim, da se mi to zdi nekorektno do kolegic in kolegov in do delovanja tega Državnega zbora. </font><br/>
<font size="4">Hvala.</font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Še enkrat. </font><br/>
<font size="4">Poglejte, mi nismo rekli, da bomo sejo obstruirali in sejo ste v ponedeljek sklicali vi in ne mi. </font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala, kolega Rajh. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – OBRAVNAVA PREDLOGA ZAKONA O SPREMEMBAH IN DOPOLNITVAH ZAKONA O ŽELEZNIŠKEM PROMETU</font></b><font size="4">, ki ga je Državnemu zboru v obravnavo 28. 1. 2021 posredovala Vlada po skrajšanem postopku.</font><br/>
<font size="4">Kolegij predsednika Državnega zbora je na 93. seji 3. 2. 2021 sklenil, da se predlog zakona obravnava po skrajšanem postopku. Predlog zakona je bil uvrščen na dnevni red te seje na podlagi zahteve skupine poslank in poslancev s prvopodpisanim Danijelom Krivcem za sklic izredne seje Državnega zbora z dne 6. 5. 2021, ki je objavljen na spletni strani Državnega zbora s sklicem oziroma na e-klopi.</font><br/>
<font size="4">Za obravnavo je bilo posredovano naslednje gradivo: predlog zakona z dne 28. 1. 2021, mnenje Zakonodajno-pravne službe z dne 7. 5. 2021 in mnenje Komisije Državnega sveta za lokalno samoupravo in regionalni razvoj za dne 1. 3. 2021. Vsa navedena gradiva so objavljena na spletni strani Državnega zbor. Rok za vložitev amandmajev je do začetka obravnave predloga zakona. Do sedaj so bili vloženi amandmaji k 3., 5. in 9. členu. Na sejo so k tej obravnavi točke povabljeni Ministrstvo za infrastrukturo, Komisija Državnega sveta za lokalno samoupravo in regionalni razvoj, Javna agencija za železniški promet in Zakonodajno-pravna služba.</font><br/>
<font size="4">	Pričenjam drugo obravnavo predloga zakona, o katerem bomo na podlagi 126. člena Poslovnika opravili razpravo in glasovanje o posameznih členih predloga zakona. </font><br/>
<font size="4">Besedo dajem predstavniku Ministrstva za infrastrukturo. Med nami je državni sekretar Aleš Mihelič.</font><br/>
<font size="4">Izvolite.</font><br/>
<br/>
<b><font size="4">	ALEŠ MIHELIČ:</font></b><font size="4"> Lepo pozdravljeni. Hvala lepa za besedo, predsedujoči. </font><br/>
<font size="4">Spoštovani poslanci, spoštovane poslanke, cenjeni ostali gostje!</font><br/>
<font size="4">	Glavni razlog za spremembo Zakona o železniškem prometu je delni prenos direktive EU 2012 34-EU o vzpostavitvi enotnega evropskega železniškega območja. </font><br/>
<br/>
<b><font size="4">3. TRAK: (SB) - 16.05</font></b><br/>
<br/>
<font size="4">	(nadaljevanje) Republika Slovenija je prejela uradni opomin Evropske komisije zaradi nepravilnega prenosa nekaterih določb direktive. S predlagano spremembo odpravljamo očitke iz uradnega opomina na način. Za izboljšanje pravnega okvira in za povečanje pravne varnosti so v okviru sprememb Zakona o železniškem prometu dodane določbe, ki bodo nalagale licenčnemu organu, da v insolventnih postopkih prevoznika presoja o odvzemu licence. Drug očitek evropske komisije pa se je nanašal na pogoje podjetij v zvezi z dobrim ugledom, ki jih morajo izpolnjevati prevozniki, ki zaprosijo za licenco. Zahteve so glede na mnenje Evropske komisije razširjene in zajemajo vsa kazniva dejanja. Predlog prinaša tudi naslednje pomembne določbe, ureja se možnost ustanovitve stavbnih pravic na javni železniški infrastrukturi, če se s tem ne posega v rabo javne železniške infrastrukture. Napredek je tudi na področju varstva pred hrupom. V sestavni del javne železniške infrastrukture bodo sodile po novem tudi protihrupne ograje. </font><br/>
<font size="4">V predlogu zakona je dopolnjen obseg vzdrževanja javne železniške infrastrukture. Ta zajema tudi zamenjavo v okviru vzdrževanja s sklicem na definicijo pojma iz zakona o varnosti v železniškem prometu. Med zamenjavo oziroma zamenjave sodijo komponente pri preventivnem ali korektivnem vzdrževanju, ki imajo enako funkcijo in enako delujejo. Zakon na novo širi naloge upravljavca, to je Slovenske železnice infrastruktura, k nalogam podjetja se dodajo naloge upravljanja nepremičnin na železniškem območju, ki so v lasti države in jih na podlagi drugih predpisov ne upravljajo drugi upravljavci stvarnega premoženja države. Direkcija Republike Slovenije za infrastrukturo opravlja glede na določbe veljavnega zakona naloge razvoja železniške javne infrastrukture. To pomeni tudi sodelovanje pri postopkih priprave prostorskih aktov s področja železniške infrastrukture. Ker številne naloge direkcija opravlja že sedaj je smiselno, da se tudi ta naloga zakonsko opredeli kot naloga direkcije. 	</font><br/>
<font size="4">	K 3., 5. in 9. členu so bili pripravljeni amandmaji in usklajeni z Zakonodajno-pravno službo h katerim je soglasje podala na današnji seji tudi Vlada. </font><br/>
<font size="4">Hvala lepa za pozornost.</font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Državni sekretar, Aleš Mihelič, hvala za vašo dopolnilno obrazložitev. </font><br/>
<font size="4">	Želi besedo predstavnica Zakonodajno-pravne službe, gospa Valentina Marolt? (Da.) </font><br/>
<font size="4">Izvolite. </font><br/>
<br/>
<b><font size="4">	VALENTINA MAROLT:</font></b><font size="4"> Hvala za besedo.</font><br/>
<font size="4">	Zakonodajno-pravna služba je v petek dala k predlogu zakona pisno mnenje, v njem smo podali nomotehnične pripombe k 3, 5. in 9. členu, ki so bile namenjene k temu, da se bo novela zakona lahko ustrezno vgradila v veljavni zakon in temu sledijo tudi vloženi amandmaji. Glede izkazovanja dobrega ugleda prevoznika, ki zaprosi za licenco iz 8. člena, pa smo opozorili, da v zakonodajnem gradivu niso razvidni razlogi, ki bi utemeljevali sorazmernost predlaganih rešitev. </font><br/>
<font size="4">Hvala.</font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala tudi vam, gospa Marolt.</font><br/>
<font size="4">Želi predstavnik Komisije Državnega sveta za lokalno samoupravo in regionalni razvoj, gospod državni svetnik Bojan Režun, besedo? (Da.)</font><br/>
<font size="4">Izvolite. </font><br/>
<br/>
<b><font size="4">	BOJAN REŽUN: </font></b><font size="4">Hvala lepa za besedo, gospod predsedujoči. </font><br/>
<font size="4">Spoštovani poslanke, poslanci, vsi prisotni!</font><br/>
<font size="4">	Komisija Državnega sveta za lokalno samoupravo in regionalni razvoj je na 58. seji 22. februarja 2021 obravnavala Predlog zakona o spremembah in dopolnitvah Zakona o železniškem prometu in ga podpira. Še posebej predlagano možnost ustanovitve stavbne pravice na javni železniški infrastrukturi ob progovnem pasu, ki bo olajšala umeščanje objektov v prostor ter občinam omogočila lažje in hitreje načrtovanje razvojih potreb in obnavljanje obstoječih objektov, ki posegajo v javno železniško infrastrukturo. </font><br/>
<font size="4">Hvala lepa.</font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala tudi vam, gospod Režun. </font><br/>
<font size="4">Želi besedo še kdo od ostalih vabljenih? (Ne.) Ugotavljam, da ne. Ker ima predlog zakona samo 14. členov, odboru predlagam, da se razpravo o vseh členih predloga zakona združi v skladu z 128. členom Poslovnika. Po opravljeni razpravi o členih bi pa opravili glasovanje najprej o vloženih amandmajih nato pa bi glasovali še o vseh členih predloga zakona skupaj. Ali kdo temu nasprotuje? (Ne.) Ugotavljam, da ne.</font><br/>
<font size="4">V razpravo dajem vseh 14 členov predloga zakona in k njim vloženih amandmajih k 3., 5. in 9. členu. Želi kdo razpravljati? (Ne.) Ugotavljam, da ne. </font><br/>
<br/>
<b><font size="4">4. TRAK: (SB - 16.10</font></b><br/>
<br/>
<font size="4">	(nadaljevanje) Zaključujem razpravo. </font><br/>
<br/>
<font size="4">Prehajam na glasovanje o vloženih amandmajih. Na glasovanje dajem vložen amandma koalicijskih poslanskih skupin k 3. členu. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<br/>
<font size="4">	Na glasovanje dajem vložen amandma koalicijskih poslanskih skupin k 5. členu. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je amandma sprejet. </font><br/>
<br/>
<font size="4">	Na glasovanjem dajem vložen amandma koalicijskih poslanskih skupin k 9. členu. Glasujemo.</font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je amandma sprejet.</font><br/>
<br/>
<font size="4">	Zaključili smo glasovanje o amandmajih. </font><br/>
<font size="4">V skladu s prej sprejeto odločitvijo prehajamo še na glasovanje o vseh členih predloga zakona skupaj. Želi obrazložiti kdo svoj glas? (Ne.) Ugotavljam, da ne. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da so členi predloga sprejeti.</font><br/>
<br/>
<font size="4">	S tem zaključujem drugo obravnavo Predloga zakona o spremembah in dopolnitvah Zakona o železniškem prometu na matičnem delovnem telesu. </font><br/>
<font size="4">Sprejeti amandmaji bodo vključeni v dopolnilni predlog zakona, ki bo sestavni del poročila odbora. Določiti moramo še poročevalca, ki bo poročilo odbora prestavil na seji Državnega zbora. Predlagam, da sem to sam kot predsednik odbora. Kdo temu nasprotuje? (Ne.) Ugotavljam, da nihče.</font><br/>
<br/>
<font size="4">S tem zaključujem 1. točko dnevnega reda.</font><br/>
<br/>
<font size="4">	Prehajamo na </font><b><font size="4">2., 3. IN 4. TOČKO DNEVNEGA REDA – OBRAVNAVA TREH PREDLOGOV STALIŠČ REPUBLIKE SLOVENIJE DO PREDLOGA SKLEPOV O PODPISU LETALSKIH SPORAZUMOV MED EVROPSKO UNIJO IN REPUBLIKO TUNIZIJO, MED EVROPSKO UNIJO IN REPUBLIKO ARMENIJO TER MED EVROPSKO UNIJO IN DRŽAVO KATAR.</font></b><br/>
<font size="4">Na seji za obravnavo k tej točki so kot predstavniki Vlade povabljeni predstavniki Ministrstva za infrastrukturo. Gradivo k tej točki je poslala Vlada 6. 5. 2021 na podlagi prvega odstavka 4. člena Zakona o sodelovanju med Državnim zborom in Vlado v evropskih zadevah Evropske unije. Odbor je navedeno gradivo obravnaval v skladu s prvim in drugim odstavkom 154.h člena Poslovnika Državnega zbora in Odboru za zadeve Evropske unije posreduje svoje mnenje. </font><br/>
<font size="4">Besedo dajem predstavniku Ministrstva za infrastrukturo, državnemu sekretarju Alešu Miheliču.</font><br/>
<font size="4">Izvolite. </font><br/>
<br/>
<b><font size="4">	ALEŠ MIHELIČ:</font></b><font size="4"> Hvala lepa, predsedujoči za besedo.</font><br/>
<font size="4">Spoštovani! </font><br/>
<font size="4">Ker se 2., 3. in 4. točka dnevnega reda nanašajo na enako tematiko, in sicer predloge stališč Republike Slovenije do predlogov sklepa Sveta ob podpisu letalskih sporazumov med Evropsko unijo in njenimi državami članicami na eni strani ter Republiko Tunizijo, državo Katar in Republiko Armenijo na drugi strani, je smiselno navedene točke obravnavati skupaj. Sklenitev tako imenovanih letalskih sporazumov z Republiko Armenijo, državo Katar in Republiko Tunizijo je pomemben element v razvoju zunanje letalske politike Evropske unije ter ključen sestavni del sosedske politike Evropske unije in oblikovanja širšega skupnega evropskega zračnega prostora. Evro-sredozemski letalski sporazum med Evropsko unijo in njenimi državami članicam ter Republiko Tunizijo je bilo dosežen na pogajanjih s komisijo v okviru pooblastila sveta z 9. decembra 2008 in v skladu s pogajalskimi smernicami iz 11. septembra 2017 ter tudi parafirano. </font><br/>
<font size="4">Sporazum o skupnem zračnem prostoru med Evropsko unijo in njenimi državami članicami ter Republiko Armenijo je bil dosežen na pogajanjih komisije v okviru pooblastila Sveta 7. septembra 2015 in parafiran 24. novembra 2017.</font><br/>
<br/>
<b><font size="4">5. TRAK: (SB) - 16.15</font></b><br/>
<br/>
<font size="4">	(nadaljevanje) Medtem, ko je bil sporazum o zračnem prevozu med državo Katar ter Evropsko unijo in njenimi državami članicami dosežena pogajanja s komisijo v okviru pooblastila Sveta 7. junija 2016 in skladno s pogajalskimi smernicami tudi parafiran 4. marca 2019. Državni zbor Republike Slovenije je mandat Evropske komisije obravnaval. Glede na navedeno predlagamo, da Državni zbor Republike Slovenije predlagane sklepe potrdi.</font><br/>
<font size="4">Hvala lepa.</font><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Hvala, državni sekretar Aleš Mihelič, za dodatna pojasnila.</font><br/>
<font size="4">Odpiram razpravo članic in članov. Ugotavljam, da ni želje po razpravi. </font><br/>
<font size="4">Zaključujem razpravo in predlagam, da preidemo na glasovanje. </font><br/>
<font size="4">Ker k predlogu stališča iz 2. točke dnevnega reda ni bil sprejet nobeden amandma, dajem na glasovanje naslednji predlog mnenja odbora: »Odbor za infrastrukturo, okolje in prostor Predlog stališča Republike Slovenije do Predloga sklepa Sveta o podpisu Evro-sredozemskega letalskega sporazuma med Evropsko unijo in njenimi državami članicami na eni strani ter Republiko Tunizijo na drugi strani, v imenu Evropske unije, ki ga je predložila Vlada in predlaga Odboru za zadeve Evropske unije, da predlog stališča sprejme.« Želi obrazložiti kdo svoj glas? (Ne.) Ugotavljam, da ne. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<br/>
<font size="4">	Ker k predlogu stališča iz 3. točke dnevnega reda ni bil sprejet noben amandma, dajem na glasovanje naslednji predlog mnenja odbora: »Odbor za infrastrukturo, okolje in prostor podpira Predlog stališča Republike Slovenije do Predloga sklepa Sveta o podpisu, v imenu Unije, in začasni uporabi Sporazuma o zračnem prevozu med Državo Katar na eni strani ter Evropsko unijo in njenimi državami članicami na drugi strani, ki ga je predložila Vlada in predlaga Odboru za zadeve Evropske unije, da predlog stališča sprejme.« Želi obrazložiti kdo svoj glas? (Ne.) Ugotavljam, da ne. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<br/>
<font size="4">	Ker k predlogu stališča iz 4. točke dnevnega reda ni bil sprejet noben amandma, dajem na glasovanje naslednji predlog mnenja odbora: »Odbor za infrastrukturo, okolje in prostor podpira Predlog stališča Republike Slovenije do Predloga sklepa Sveta o podpisu, v imenu Evropske unije, in začasni uporabi Sporazuma o skupnem zračnem prostoru med Republiko Armenijo na eni strani ter Evropsko unijo in njenimi državami članicami na drugi strani, ki ga je predložila Vlada in predlaga Odboru za zadeve Evropske unije, da predlog stališča sprejme.« Želi obrazložiti kdo svoj glas? (Ne.) Ugotavljam, da ne. Glasujemo.</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<br/>
<font size="4">	Določiti moramo še poročevalca, ki bo poročilo odbora predstavil na seji pristojnega odbora. Predlagam, da bi bil to naš stalni sodelavec, vez med našim odborom in Odborom za zadeve Evropske unije, to bi bil naš kolega Boris Doblekar. Se strinjamo s tem? (Da.)</font><br/>
<br/>
<font size="4">S tem zaključujem 2., 3. in 4. točko dnevnega reda ter 41. nujno sejo Odbora za infrastrukturo, okolje in prostor.</font><br/>
<font size="4">S tem se zahvaljujem za sodelovanje in želim lep in sončen popoldan!</font><br/>
<br/>
<b><font size="4">Seja se je končala 10. maja 2021 ob 16.19.</font></b>
</root>