<root>
<h5 class="label"><span>Vsebina zapisa seje</span></h5><div align="center">
	<p><b><font size="4">REPUBLIKA SLOVENIJA<br/></font></b>
	<b><font size="4">DRŽAVNI ZBOR<br/></font></b>
		<b><font size="4">ODBOR ZA FINANCE<br/></font></b>
			<b><font size="4">19. redna seja<br/></font></b>
<br/>
				<b><font size="4">(11. februar 2020)</font></b></p></div><br/>
<b><font size="4" color="#7F604F"><br/>
</font></b><b><font size="4">Sejo je vodil Robert Polnar, predsednik odbora.</font></b>
<p><b><font size="4">Seja se je začela ob 14.00.</font></b>
</p><p>
</p><p><b><font size="4">PREDSEDNIK ROBERT POLNAR: </font></b><font size="4">Spoštovane gospe, cenjeni gospodje, lepo pozdravljeni, Začenjam 19. sejo Odbora za finance. Obveščam vas, da na seji kot nadomestni član Odbora s pooblastilom nastopa poslanec Gregor Perič, namesto poslanke Udovč iz poslanske skupine SMC. Nisem prejel obvestil o tem, da bi bil kdo od članov in članic Odbora zadržan. </font>
</p><p><font size="4">Prehajam na določitev dnevnega reda seje Odbora, S sklicem seje ste prejeli dnevni red Odbora. Članice in člane obveščam, da ste 6. februarja letos prejeli predlog poslanca Jožeta Tanka za umik 1. točke dnevnega reda seje Odbora. 1. točka je Predlog zakona o izplačilu sredstev nepoučenim imetnikom podrejenih obveznic in malim delničarjem bank v večinskem državnem lastništvu, ki so bile predmet izrednih ukrepov, izrečenih 17. decembra 2013 in 19. novembra 2014 oziroma 16. decembra 2014 s strani Banke Slovenije.</font>
</p><p><font size="4">Prehajamo na odločanje o predlogu za umik. Najprej sprašujem predlagatelja zadeve in predlagatelja za umik zadeve poslanca Jožeta Tanka, ali želi besedo. Izvolite prosim.</font>
</p><p>
</p><p><b><font size="4">JOŽE TANKO (PS SDS):</font></b><font size="4"> Hvala lepa. Samo na kratko v nekaj stavkih. Zdaj ta zakon je bilo vložen le malo za tistim, ko je bil vložen vladni zakon in pa zakon državnega, ko sta bila vložena zakon Vlade in zakon Državnega sveta. Zdaj Vladni zakon je vložen prvi, ta je bil</font><b><font size="4"> </font></b><font size="4">vložen tretji. Vmes je prišlo do umika zakona Državnega sveta in vladni zakon je bil pač nazadnje tudi sprejet. Zdaj, kot veste je na vladni zakon oziroma za vladni zakon vložena zahteva za oziroma sta vloženi dve zahtevi za oceno ustavnosti, in sicer tako Banke Slovenije kot Državnega sveta in zato menim, da pravzaprav ni nobenih utemeljenih razlogov, da bi danes ta zakon obravnavali na seji Odbora za finance, kajti predlagam, da najprej počakamo odločitve ali pa odločitev Ustavnega sodišča glede vladnega zakona. Tam je vložena zahteva s strani Banke Slovenije na približno dve tretjini, če ne celo več členov sprejetega zakona in mislim, in je tudi potrebno najprej vsebinsko nevtralno odločiti pač o tistem, kar je bilo sprejeto, potem pa se lahko sprožijo nadaljnji postopki oziroma tudi drugi zakoni. V tem primeru je prvi naslednji ta zakon.</font>
</p><p><font size="4">Predlagam, da predlog za umik tudi podprete. Hvala lepa.</font>
</p><p>
</p><p><b><font size="4">PREDSEDNIK ROBERT POLNAR: </font></b><font size="4">Hvala</font><b><font size="4"> </font></b><font size="4">gospod poslanec. Sprašujem predstavnika Ministrstva za finance gospoda državnega sekretarja Metoda Dragonjo, ali želite besedo? Izvolite, tri minute imate časa za utemeljitev oziroma izjasnjenje o predlogu za umik. Izvolite.</font>
</p><p>
</p><p><b><font size="4">METOD DRAGONJA: </font></b><font size="4">Hvala za besedo gospod predsednik. Bom kratek. Spoštovane poslanke, spoštovani poslanci, spoštovani predlagatelj. Zdaj Vlada je izdala in podala pisno mnenje o primernosti zakona za nadaljnjo obravnavo in ocenila, da zakon ni primeren za nadaljnjo obravnavo na kar opozarja tudi Zakonodajno-pravna služba Državnega zbora. Zdaj argument, da je na zakon vložena pobuda za oceno v skladnosti z Ustavo je v danem momentu najbrž priročen argument, ker zajec tiči najbrž v drugem grmu, da v situacijah, ki so nastale na političnem parketu je vprašanje, kateri vladi se bo izstavil račun, ki ga tukaj predlaga predlagatelj, sploh v situaciji, ko je treba ta zakon gledati tudi v luči fiskalnega pravila in fiskalne vzdržnosti zakona. V tej luči zakon izstavlja račun med 250 in 300 milijoni eurov vladi, ki bi takrat ga morala izvršiti in to v 30 dneh potem, ko bo zakon stopil v veljavo. Zato menimo, da je zdaj ta pobuda za umik sicer obravnave korak v pravi smeri, vendar pa bi želel v imenu </font>
</p><p>
</p><p><b><font size="4">2. TRAK (ŠS) – 14.05</font></b>
</p><p>
</p><p><font size="4">(nadaljevanje) Vlade pozvati predlagatelja, da zakon umakne iz zakonodajnega postopka v skladu s 118. členom Poslovnika Državnega zbora ali pod redno, da Odbor opravi razpravo in ugotovi, da zakon ni primere za nadaljnjo obravnavo.</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala gospod državni sekretar. Sprašujem predstavnike poslanskih skupin, ali želi kdo besedo? Ne. Prehajamo torej na odločanje o predlogu za umik 1. točke dnevnega reda seje Odbora. </font>
</p><p><font size="4">Začenjam glasovanje. Za 17, PROTI nihče. Ugotavljam, da je predlog za umik 1. točke dnevnega reda sprejet.</font>
</p><p><font size="4">Preden nadaljujemo, prejel sem še eno pooblastilo, in sicer poslanka Maša Kociper nadomešča člana Odbora poslanca Franca Kramarja iz poslanske skupine Stranke Alenke Bratušek.</font>
</p><p><font size="4">Članice in člane Odbora obveščam tudi, da ste 10. februarja, včeraj prejeli tudi predlog za širitev z 2, in 3. točko dnevnega reda. 2. točka dnevnega reda je Pobuda za oceno ustavnosti petega odstavka v povezavi s prvim odstavkom 20. člena Zakona o davčnem postopku. Ali želi predstavnica Ministrstva za finance gospa državna sekretarka v zvezi s tem podati kakšno mnenje? Izvolite, gospa Natalija Kovač Jereb.</font>
</p><p>
</p><p><b><font size="4">NATALIJA KOVAČ JEREB:</font></b><font size="4"> Ja spoštovani predsednik, spoštovane poslanke, spoštovani poslanci. V nadaljevanju bi želela predstaviti oceno in razloge zaradi</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Ne gospa, to boste kasneje, zdaj se samo izjasnjujemo o tem, ali to uvrstimo na dnevni red ali ne. </font>
</p><p>
</p><p><b><font size="4">NATALIJA KOVAČ JEREB: </font></b><font size="4">Ja, prosim.</font>
</p><p>
</p><p><b><font size="4">PREDSEDNIK ROBERT POLNAR: </font></b><font size="4">V redu, hvala lepa. Prehajamo torej na stališča poslanskih skupin, Ali želo kdo v imenu poslanske skupine s tem v zvezi referirati? Če ne, potem prehajamo na odločanje, in sicer o predlogu za širite z drugo točko dnevnega reda seje Odbora. Začenjam glasovanje. ZA 12, PROTI nihče. Ugotavljam, da je predlog za  širitev z 2. točko dnevnega reda sprejet. In predlog za širitev s 3. točko dnevnega reda, to je zahteva Banke Slovenije za oceno Ustavnosti 31-ih členov Zakona o postopku sodnega in izvensodnega varstva nekdanjih imetnikov kvalificiranih obveznostih bank ter 350.a člena Zakona o bančništvu zadržanje izvrševanja. Ali želi predstavnik ministrstva za finance podati mnenje o tem predlogu? Ni potrebe. Ali bi želel kdo v imenu poslanskih skupin? Tudi ne. </font>
</p><p><font size="4">Torej prehajamo na odločanje o predlogu za širitev s 3. točko dnevnega reda. Začenjam glasovanje. ZA 12, PROTI nihče. Ugotavljam, da je predlog za širitev s 3. točko dnevnega reda sprejet.</font>
</p><p>
</p><p><font size="4">Tako gospe in gospodje, prehajamo na </font><b><font size="4">2. TOČKO DNEVNEGA REDA, TO JE POBUDA ZA OCENO USTAVNOSTI PETEGA ODSTAVKA V ZVEZI S PRVIM ODSTAVKOM 20. ČLENA ZAKONA O DAVČNEM POSTOPKU. </font></b><font size="4">Ustavno sodišče je Državnemu zboru dne 25. novembra 2019 posredovalo pobudo za oceno ustavnosti in določilo 60 dnevni rok za izjavitev Državnega zbora glede omenjene pobude. Odboru sta bili v zvezi s Pobudo posredovani mnenji Vlade in Zakonodajno-pravne službe, zato so izpolnjeni poslovniški pogoji za obravnavo. V skladu z 265. členom Poslovnika Državnega zbora bo Odbor kot matično delovno telo podal svoje mnenje. K obravnavi te točke dnevnega reda so vabljeni Ministrstvo za finance in Zakonodajno-pravna služba. Kot dodatno gradivo k tej točki ste prejeli gradivo Ustavnega sodišča z dne 25. novembra 2019, mnenje Vlade Republike Slovenije z dne 9. januarja letošnjega leta ter mnenje Zakonodajno-pravne službe z dne 21. januarja letos. </font>
</p><p>
</p><p><b><font size="4">3. TRAK (ŠS) – 14.10</font></b>
</p><p>
</p><p><font size="4">(nadaljevanje) Najprej dajem besedo predstavnici Zakonodajno-pravne službe to je gospa Lenča Arko Fabjan. Izvolite.</font>
</p><p>
</p><p><b><font size="4">LENČA ARKO FABJAN (ZPS):</font></b><font size="4"> Hvala za besedo. Torej v predmetni zadevi gre za pobudo za oceno ustavnosti dela ureditve Zakona o davčnem postopku, ki normira javno objavo neplačnikov davka. In sicer je Ustavno sodišče ob obravnavi ustavnega pritožbe zoper javno objavo na seznamu davčnih dolžnikov sklenilo, da sprejme tudi pobudo. Ustavna pritožba je bila pri tem vložena zoper sodbo Upravnega sodišča in v bistvu iz pobudnikovih navedb izhaja, da ga je na upravni spor napotilo Ustavno sodišče, ko je leta 14 zavrglo njegovo pobudo zaradi pomanjkanja pravnega interesa. Pobudnik v pobudi navaja, da nikoli ni bil davčni dolžnik, nasprotuje ugotovljeni višini lastniškega deleža in neupravičeni objavi na seznamu davčnih dolžnikov. No iz teh pobudnikovih navedb s katerimi v bistvu izraža nestrinjanje z ugotovljenim dejanskim stanjem je izpostavljeno, da morebitne nepravilnosti pri ugotovitvi dejanskega stanja in pri uporabi materialnega prava niso predmet presoje Ustavnega sodišča v postopku z ustavno pritožbo. Zaradi tega je postavljeno vprašanje pravnega interesa pobudnika za predmetno pobudo, ki sicer temelji na vloženi ustavni pritožbi.</font>
</p><p><font size="4">Kot je razumeti pobudnikove navedbe, izpodbija ureditev, ker zakon ne ureja ustreznega pravnega varstva, ko je nekdo neupravičeno oziroma po pomoti javno objavljen na seznamu davčnih dolžnikov.</font>
</p><p><font size="4">Glede na to trditev je v pripravljenem odgovoru izpostavljeno, da je Ustavno sodišče njegovo pobudo sprejelo potem, ko je pobudnik izčrpal vsa pravna sredstva tako v upravnem postopku, kot v upravnem sporu in potem, ko je vložil še ustavno pritožbo. Glede na to je mnenje, da je neutemeljeno njegovo zatrjevanje, da nima na razpolago ustreznih pravnih sredstev za zaščito svojega pravnega položaja. </font>
</p><p><font size="4">Pobudnik se pri tem v pobudi sklicuje tudi na odločbe sodišča Evropske unije, in sicer na eno odločbo iz leta 2010 ter še na eno starejšo odločbo iz leta 2003, zato je v pripravljenem odgovoru opozorjeno tudi na odločitev sodišča Evropske unije iz leta 2017, se pravi na dokaj novo odločitev, ki se nanaša na obdelavo osebnih podatkov oziroma oblikovanjem seznama z osebnimi podatki v okviru pobiranja davkov. V pripravljenem odgovoru so nato citirana ta vprašanja o katerih je sodišče Evropske unije odločalo in njegova odločitev.</font>
</p><p><font size="4">Bistveno pri tem je, zaradi česar se pripravljeni odgovor tudi sklicuje na to odločitev je, ugotovitev sodišča, da ureditev oblikovanja seznama neplačnikov davka ne nasprotuje obdelavi osebnih podatkov za namene pobiranja davkov brez soglasja prizadetih oseb v boju proti davčnim goljufijam. Sodišče je v bistvu izpovdarilo dvoje, na eni strani, da morajo biti izpolnjeni vsi pogoji za zakonitost obdelave osebnih podatkov. Po drugi strani morajo biti pa ti organi, ki to izvajajo pooblaščeni za izvajanje nalog v javnem interesu. Oblikovanja tega seznama mora biti primerno in potrebno za uresničitev sestavljenih ciljev, hkrati morajo pa obstajati zadostni indijci za domnevo, da so zadevne osebe utemeljeno uvrščene na ta seznam. Ob tem je tudi opozorjeno, da gre za sodno prakso glede direktive, ki je bila razveljavljena. Pripravljeni odgovor se pa na to sodno prakso sklicuje zato, ker se nanjo sklicuje tudi pobudnik čeprav v času, ko je on vložil to pobudo ta direktiva je že bila razveljavljena, pa se kljub temu skliceval nanjo. Izpostavljeno pa je tudi ta praksa glede na stališče Ustavnega sodišča, da mora to v postopku upoštevati tudi pravo Evropske unije in sicer tudi tako, kot se je razvilo v praksi sodišče Evropske unije. </font>
</p><p><font size="4">Se pravi, na eni strani imamo to odločitev, na drugi strani pa tudi ni spregledati, da je tudi Ustavno sodišče že presojalo del ureditve, ki normira javno objavo neplačnikov davka in takrat je Ustavno sodišče odločilo, da ta ureditev ni v neskladju z Ustavo, ker zasleduje ustavno dopusten cilj in prestane tudi strogi test</font>
</p><p>
</p><p><b><font size="4">4. TRAK (ŠS) – 14.15</font></b>
</p><p>
</p><p><font size="4">(nadaljevanje) sorazmernosti, se pravi, da je rešitev primerna, nujna in sorazmerna v ožjem smislu. Se pravi glene na to že sprejeto odločitev Ustavnega sodišča, glede na prakso sodišča Evropske unije je v zaključku odgovora zastopano stališče, da pobuda ni utemeljena. Enako stališče pa je zagovarjala in utemeljila tudi Vlada. Hvala.</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala gospa Arko Fabjan. Zdaj dajem besedo državni sekretarki z Ministrstva za finance gospe Nataliji Kovač Jereb. Izvolite prosim.</font>
</p><p>
</p><p><b><font size="4">NATALIJA KOVAČ JEREB:</font></b><font size="4"> Hvala lepa za besedo. Še enkrat lepo pozdravljeni. Spoštovani predsednik, spoštovani poslanci, spoštovane poslanke. V nadaljevanju bom predstavila oceno in razloge, zaradi katerih Vlada meni, da pobuda za ceno ustavnosti petega odstavka v zvezi s prvim odstavkom 20. člena Zakona o davčnem postopku ni utemeljena.</font>
</p><p><font size="4">Se pravi 15. člen Zakona o davčnem postopku kot davčna tajnost opredeljuje podatke, ki jih zavezanec za davek v davčnem postopku pošlje davčnemu organu. Prav tako so kot davčna tajnost  opredeljeni tudi podatki v zvezi z davčno obveznostjo zavezancev za davek. Opredelitev davčne tajnosti in ureditev razkrivanja davčne tajnosti v državah članicah Evropske unije in v državah članicah organizacije za  evropsko sodelovanje in razvoj sta tudi primerljivi z ureditvijo v Republiki Sloveniji. Zakon o davčnem postopku v nadaljevanju tudi določa vrste izjem ko zakonodajalec presodi, da je treba interese za razkritje podatkov dati prednost pred interesom zavarovanja davčne tajnosti. Med njimi je tudi javna objava zavezancev, ki ne predlagajo obračuna od davčnega odtegljaja in neplačnikov davkov. V javno objavljenem seznamu davčnih dolžnikov se zajemajo osebe s pomembnim dolgom do javnih blagajn, ki ne plačujejo javnih dajatev v daljšem časovnem obdobju. Se pravi na tem seznamu so tudi dejanski lastniki davčnega dolžnika, ki lahko zaradi višine svojega lastniškega deleža pomembno vplivajo tudi na poslovne odločitve davčnega dolžnika. Ustavno sodišče je v svojih odločitvah že večkrat poudarilo, kakšna sta družbena vloga in pomen davkov ter z njimi povezanega pravočasnega izpolnjevanja davčnih obveznosti, vključno tudi s pravočasnim plačilom davka ter da je učinkovito pobiranje davkov bistveno tudi za uresničevanje drugih pravic. </font>
</p><p><font size="4">Učinkovitost pobiranja javnih dajatev je zato potrebno krepiti tako z ukrepi izboljšanja delovanja davčnega organa, kot z ukrepi, ki spodbujajo zavezance k prostovoljnemu plačevanju davkov pa izboljšanja tudi davčne kulture in davčne discipline v širšem pomenu. Veljavna ureditev v tem 20. členu Zakona o davčnem postopku tako omogoča upravičenim osebam in javnosti, da se seznanijo o neplačnikih davčnih obveznosti, vsak zavezanec za davek pa ima možnost, da se z izpolnitvijo davčne obveznosti izogne uvrstitvi na ta seznam. Tukaj bi želela tudi poudariti, da na tem seznamu ni davčnih zavezancev, ki svojih davčnih obveznostih niso mogli poravnati in jim je davčni organ odložil ali pa dovolil obročno odplačevanje davčnih obveznosti. </font>
</p><p><font size="4">Po mnenju Ustavnega sodišča ima pravica javnosti do vpogleda v davčni dolg posameznikov prednost v primerjavi s pravico posameznika, ki želi, da ta podatek o neplačilu ostane skrit pred javnostjo. Takšno stališče je zavzelo tudi Ustavno sodišče, ko je presojalo skladnost prvega, sedmega in osmega odstavka  20. člena Zakona o davčnem postopku z Ustavo. Ustavno sodišče tudi ni ugotovilo neskladnosti teh določb z Ustavo Republike Slovenije. Za dejanskega lastnika se tako  šteje fizična oseba, ki je posredno ali neposredno imetnik deležev ali delnic, ki predstavljajo več kot četrtino o osnovnem kapitalu te pravne osebe. </font>
</p><p><font size="4">Dejanski lastnik ima tudi številne možnosti, da prepreči javno objavo svojega imena na seznamu neplačnikov. Lastniki pravnih oseb so upravičeni do informacij s katerimi razpolaga družba. Se pravi, do teh informacij, kot so o zapadlih neplačanih davčnih obveznosti.</font>
</p><p>
</p><p><b><font size="4">5. TRAK (ŠS) – 14.20</font></b>
</p><p>
</p><p><font size="4">(nadaljevanje) Tukaj je malo ta družbenik tudi v pogled finančno stanje družbe in se lahko tudi seznani z letnimi in zaključnimi poročili, ko so tudi javno objavljena. Lastniki tako sodelujejo z upravo in z njo tudi soupravljajo družbo. Interes lastnikov kapitalske družbe sledi interesom uprave družbe, ki zasleduje tudi uspešnost poslovanja. Dejanski lastnik tako pomembnega deleža je vsekakor zainteresiran za uspešno poslovanje družbe, zato je zanj tudi pomembno, da ima družba, v kateri je udeležen kot lastnik tudi poravnave davčne obveznosti. Zaradi pravic in obveznosti, ki jih ima družbenik po predpisih, ki urejajo temelje statusnega korporacijskega prava ima tudi iz poslovanja gospodarskih družb v javni obravnavi neplačnikov tudi, se pravo vpoglede v vse poslovne evidence te gospodarske družbe. </font>
</p><p><font size="4">Vlada meni, da zaradi zakonsko predpisanih korporacijskih upravičenj, za družbenika ni pomembno kdaj dejanski lastnik vstopi v družbo, ki je lastnik davčnega dolžnika niti niso pomembni drugi podatki, ki jih poudarja pobudnik. Zato dejstvo, da ti podatki niso vključeni v seznam neplačnikov ne more biti razlog za očitano neustavnost.</font>
</p><p><font size="4">Vlada meni, da pri petem odstavku v povezavi s prvim  odstavkom 20. člena Zakona o davčnem postopku ne gre za bistveno drugačne okoliščine in položaj, ki so pomembni pri presoji z ustavo dovoljenega posega v varstvo osebnih podatkov o tistih, ki jih je Ustavno sodišče že presojalo in ni ugotovilo ustavne neskladnosti. Dejanski lastnik, ki meni, da ni bil upravičeno uvrščen na seznam lahko na podlagi vloge od davčnega organa zahteva tudi izbris podatkov javne objave. To je tudi v konkretnem primeru pobudnik pri davčnem organu zahteval. Se pravi, vložena je bila zahteva za izbris njegovega imena z vseh javno objavljenih seznamov davčnih dolžnikov in pozneje tudi zoper njihovo odločitev je vložil še tožbo v upravnem sporu.</font>
</p><p><font size="4">V nadaljevanju je Upravno sodišče njegovo zahtevo zavrnilo. V primeru izpodbijanega petega odstavka v povezavi s tem prvim odstavkom 20. člena Zakona o davčnem postopku gre za enak oziroma primerljiv položaj, kot v primeru prvega, sedmega in osmega odstavka 20. člena Zakona o davčnem postopku, kar je bilo z vidika ustavnosti že presojeno, zato Vlada meni, da so izbrana sredstva za dosego ciljev ustavno dopustna, je pa pobuda za oceno ustavnosti neutemeljena. Hvala lepa.</font>
</p><p>
</p><p><b><font size="4">PREDSEDNIK ROBERT POLNAR: </font></b><font size="4">Hvala gospa državna sekretarka. Gospe in gospodje, članice in člani Odbora predlagam, da  Odbora razpravlja in odloča o naslednjem predlogu mnenja, in sicer Odbor se strinja z mnenjem Zakonodajno-pravne službe z dne 21. januarja 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije. Odpiram razpravo o tem predlogu mnenja. Kolega Šircelj, izvolite.</font>
</p><p>
</p><p><b><font size="4">MAG. ANDREJ ŠIRCELJ (PS SDS):</font></b><font size="4"> Ja hvala lepa predsednik, Vlada, ministrstvo, kolegi in kolegice. Poglejte, eno vprašanje imam v bistvu za Vlado, ki se nanaša v bistvu na to vprašanje oziroma za državno sekretarko. Če lahko natančno obrazloži, ker mislim, da ta postopek mora biti transparenten in javen, kako prideš na spisek javnih dolžnikov. Vi ste sicer tukaj rekli, če ne predložiš obračuna ali ne plačaš davka, tako ste pač povzeli tisto, kar določa tudi Zakon o davčnem postopku, ampak zdaj kaj seveda to pomeni. Pa vzemimo recimo eno osebo, koliko krat  ne predloži obračun, da mora plačati davek. Prva zadeva. Druga zadeva kdo določi, da ni plačal davka. Se pravi kdo določi s kakšno odločbo, kakšen status ima ta odločba in tako naprej. To se pravi, zelo natančno ker, če lahko poveste, kdaj </font>
</p><p><b><font size="4"><br/>
6. TRAK (ŠS) – 14.25</font></b>
</p><p>
</p><p><font size="4">(nadaljevanje) je uvrščen. Ali že takoj, ko tri dni nekdo ne plača davka je že uvrščen, tako da tukaj me zanimajo pravila, ki jih pri tem ima finančna uprava, kako prideš na to. To je zdaj seveda ena zadeva, druga zadeva, ali je temu zavezancu tej osebi, ki pride na ta spisek in, ki je javen, to kakorkoli sporočeno. To se pravi, tukaj pa govorim seveda li je to sporočeno s takšnim aktom, da se on lahko na to pritoži. Ali je to pač samodejno se da na to. Tako, da s tega zornega kota me seveda zanima, kakšno možnost pritožbe ima on, če ima. Vemo tudi, da je Ustavno sodišče reklo, da na vsak akt oziroma dejanje in tako naprej, ki ga držani organ naredi, mora biti pravica do pritožbe in ali dejansko obstaja ta pravica in kako seveda on lahko to naredi. Govorim o aktu na pritožbo ne seveda o tem, da nekdo potem gre v samo sodno poravnavo, tožbo proti posamezniku na finančni upravi na primer, če ga kdo da. Zdaj se vprašanje koga bo tam kdo je dal to odredbo, da gre na ta spisek in tako naprej. </font>
</p><p><font size="4">Tako, da tukaj se postavlja, glejte predsednik, tale gospa me stalno moti.</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Samo trenutek gospod Šircelj, bomo tako uredili zadevo. Zdaj očitno je, da so vaša vprašanja tako provokativna, da morajo gospe se malo bolj na glas konzultirat, pa vaju prosim obe dami iz finančnega ministrstva, da konzultacijo opravljata na bolj tih način. Kolega Šircelj, vi pa prosim, če nadaljujete.</font>
</p><p>
</p><p><b><font size="4">MAG. ANDREJ ŠIRCELJ (PS SDS):</font></b><font size="4"> Ja, hvala lepa. Poglejte, niso nič provokativna, jaz mislim, da pač zavezanci morajo vedeti, kdaj pridejo na nek spisek in kakšne pravice imajo, kako lahko svoje pravice enostavno zavarujejo. Gre enostavno za to in mislim, da to je bom rekel celoten postopek in zanima me in tudi ne gre za nobeno provokacijo, gre samo za to, da davčni zavezanec ve, kdaj bo ob katerih pogojih bo prišel na ta spisek. Toliko morda za začetek in kakšne pravice seveda potem ima. Hvala lepa.</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala lepa. Ali želi še kdo od poslank in poslance razpravljati? Če ne, potem gospa Natalija Kovač Jereb. Izvolite podajte odgovore poslancu Širclju, prosim.</font>
</p><p>
</p><p><b><font size="4">NATALIJA KOVAČ JEREB: </font></b><font size="4">Hvala lepa za besedo. Se pravi, kot smo že v mnenju Vlade pojasnili glede 20. člena Zakona o davčnem postopku. Najprej izvršilni naslov, ali je to odločba davčnega organa ali pa je izvršilni naslov obračun, ki ga mora davčni zavezanec oddati. Se pravi generalni finančni urad enkrat mesečno tako kot piše v 20. členu Zakona o davčnem postopku najkasneje do desetega v mesecu na svojih spletnih straneh objavi te podatke o zavezancih za davek, se pravi ti podatki so potem objavljeni, glede zapadlih neplačanih obveznosti pa določa ta drugi odstavek 20. člena, ki eksplicitno potem določa, da se šteje za davčno obveznost zavezanca za davek, se pravi tak je na 25 dan v mesecu pred mesecem objave, presegla 5.000 eurov in je starejša od 90 dni. Vse pa se potem gleda na izvršilne naslove, kot sem rekla, ali so odločbe ali so dani obračuni. Izvršljivost odločb je po navadi 30dneva v teh splošnih postopkih in glede na to, da je zakon, ta 20. člen dokaj jasen, Finančna uprava Republike Slovenije to stori avtomatično, brez, da bi zavezanca seznanjala, da ga je uvrstila na ta seznam. Se pravi, zavezanec najprej se ga tudi v postopkih izvršbe opominja, potem pa glede na to, da je ta dolg starejši od 90 dni je zavezanec uvrščen na ta seznam, ki ga objavlja Finančna uprava Republike Slovenije. </font>
</p><p>
</p><p><b><font size="4">7. TRAK (ŠS) – 14.30</font></b>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala državna sekretarka. Kolega Šircelj, razprava, replika? Izvolite.</font>
</p><p>
</p><p><b><font size="4">MAG. ANDREJ ŠIRCELJ (PS SDS):</font></b><font size="4"> Ja, oziroma prosil bi za natančnejši odgovor. Dobro, zdaj, če nekdo ne odda obrazca in ne plača davka, jaz razumem. Kaj pa, če se odločba glede davka, kaj pa v tem primeru. Tako, da tukaj ni samo bom rekel en tip davka o katerem zdaj govorimo. Mi ima več načinov obračunov, Zakon o davčnem postopku govori o več načinov obračunov. Pa bom dal, da boste bolj razumeli spoštovana državna sekretarka, davek od dohodka pravnih oseb izda, saj je zapisnik, izda se odločba kdaj je odločba izvšljiva, kdaj je pravnomočna, pritožba na upravno sodišče, tam ima itak probleme, ker ni zaslišan in tako naprej ampak ok, to je druga zadeva, ki jo bo treba tudi v naši državi rešiti. Potem Vrhovno sodišče, kakšna odločba mora biti, da nekdo pride na ta spisek. To se pravi, dajte gledalcem pojasniti to, saj ni treba samo meni, gledalce zanimajo kdaj bodo na tem spisku.</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala gospod poslanec. Dobro, gospa državna sekretarka, dajte prosim vas potem slovenski javnosti pojasniti to zadevo. Izvolite.</font>
</p><p>
</p><p><b><font size="4">NATALIJA KOVAČ JEREB:</font></b><font size="4"> Najlepša hvala za besedo. Se pravi večjo del odločb, ki so izdane v davčnih postopkih ne zadržijo izvršitve, se pravi niso suspenzivne in glede na to, da so roki ti splošni, kot sem že prej omenila 30 dni je že izvršljiva odločba prvostopenjskega organa. Samo to sem želel pojasniti. Se pravi, je že prva odločba, ki jo izda davčni organ na prvi stopnji je že izvršljiva.  </font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> V redu. Hvala lepa. Dobro, gospe in gospodje. Ponavljam o čem glasujemo. Glasujemo torej o mnenju Odboru, in sicer, da se Odbor strinja z mnenjem Zakonodajno-pravne službe z dne 21. januarja 2020 ter ji predlaga, da ob smiselni uporabi 266. člena Poslovnika Državnega zbora pripravi  odgovor Ustavnemu sodišču Republike Slovenije. Začenjam glasovanje. </font>
</p><p><font size="4">Kdo je za? (10 članov.) Je kdo proti? (Nihče.)</font>
</p><p><font size="4">Ugotavljam, da je mnenje sprejeto. </font>
</p><p><font size="4">Na ta način zaključujem 2. točko dnevnega reda. </font>
</p><p>
</p><p><font size="4">Prehajamo na </font><b><font size="4">3. TOČKO DNEVNEGA REDA, TO JE ZAHTEVA BANKE SLOVENIJE ZA OCENO USTAVNOSTI 31. ČLENIH ZAKONA O POSTOPKU SODNEGA IN IZVENSODNEGA VARSTVA NEKDANJIH IMETNIKOV KVALIFICIRANIH OBVEZNOSTI BANK TER 350.A ČLENA ZAKONA O BANČNIŠTVU</font></b><font size="4">. Gre za predlog za začasno zadržanje izvrševanja. Ustavno sodišče je Državnemu zboru dne 29. januarja letos posredovalo zahtevo za oceno ustavnosti in določilo 15 dnevni rok za izjavitev Državnega zbora glede predloga za zadržanje izvrševanja. </font>
</p><p><font size="4">Odboru sta bili v zvezi z zahtevo za oceno ustavnosti v zvezi s predlogom za zadrževanje izvrševanja posredovani mnenje Vlade in mnenje Zakonodajno-pravne službe, zato so izpolnjeni poslovniški pogoji za obravnavo. V skladu z 265. členom Poslovnika Državnega zbora bo Odbor kot matično delovno telo podal svoje mnenje.  K obravnavi te točke dnevnega reda so vabljeni predstavniki Ministrstva za finance in Zakonodajno-pravne službe. Kot dodatno gradivo ste prejeli gradivo Ustavnega sodišča z dne 29. januarja letos, mnenje Vlade Republike Slovenije z dne 6. februarja in mnenje Zakonodajno-pravne službe z dne 10. februarja. Za uvod dajem besedo predstavnici Zakonodajno-pravne službe Državnega zbora gospe Sonji Bien Karlovšek, prosim.</font>
</p><p>
</p><p><b><font size="4">SONJA BIEN KARLOVŠEK (ZPS): </font></b><font size="4">Hvala za besedo. V našem mnenju k predlogu za začasno zadrževanje izvrševanje zakona o postopku sodnega in izvensodnega varstva nekdanjih imetnikov kvalificiranih obveznosti bank, ki ga je Banka Slovenije vložila skupaj z zahtevo za oceno ustavnosti smo najprej opozorili, da je Banka Slovenije kvalificirana predlagateljica za začetek postopka pred Ustavnim sodiščem, vendar le, če se pojavi vprašanje ustavnosti zakona o zvezi s postopkom, ki ga vodi.</font>
</p><p><font size="4">Menimo, da zahteva za oceno ustavnosti ne izhaja iz postopka ki ga Banka Slovenije</font>
</p><p>
</p><p><b><font size="4">8. TRAK (ŠS) – 14.35</font></b>
</p><p>
</p><p><font size="4">(nadaljevanje) vodi na podlagi izpodbijanega zakona. Večina določb tega zakona ureja postopek  sodnega varstva v skladu z odločbo Ustavnega sodišča št. U-1-295/13 v katerem bo Banka Slovenije tožena stranka. Tega postopka Banka Slovenije torej ne vodi in se ji zaradi tega pri izvrševanju svojih nalog ne morejo pojavljati dvomi o njegovi zakonitosti. Postopek, ki ga bo Banka Slovenije vodila na podlagi tega zakona je zgolj postopek izplačila pavšalnega nadomestila, ki predstavlja izvensodno varstvo nekdanjih imetnikov kvalificiranih obveznosti bank. Navedeno ne predstavlja izvajanja ukrepov monetarne politike in ni povezano s pristojnostmi centralne banke, ki gredo Banki Slovenije po Ustavi.</font>
</p><p><font size="4">Banka Slovenije je sicer navedla, da izpodbijanje zakona grobo posegata v samostojnost Banke Slovenije ter sta v nasprotju z neposredno veljavnim pravom evropske unije, vendar je ta navedba v grobem posegu v samostojnost Banke Slovenije po naši oceni pavšalna. Izpodbijen zakon sploh ne ureja položaja Banke Slovenije kot centralne banke, niti ne posega v njene pristojnosti, ki jih opravlja kot centralna banka. </font>
</p><p><font size="4">Zaradi tega ocenjujemo, da ni izkazana oziroma izpolnjena procesna predpostavka iz 23.a člena Zakona o  ustavnem sodišču in zato predlagamo, da Ustavno sodišče zahtevo zavrže. Če pa Ustavno sodišče  zahteve ne bo zavrglo smo se podredno tudi meditorno opredelili do posameznih navedb Banke Slovenije. Ocenjujemo, da je Banka Slovenije spregledala, da je Ustavno sodišče poskrbelo le, da se pravni položaj nekdanjih imetnikov ni poslabšal s tem, ko je do odprave protiustavnosti postopke na podlagi prvega odstavka 350.a člena Zakona o bančništvu prekinilo in odločilo, da zastaranje odškodninskih terjatev iz tega člena začne teči šele šest mesecev po uveljavitvi zakona, s katerim se Državni zbor odzove na to ugotovljeno protiustavnost. To je storilo zato, da bi zavarovali pravico do sodnega varstva, dokler se zakonodajalec, torej Državni zbor ne odzove na ugotovljeno protiustavnost. </font>
</p><p><font size="4">Državni zbor se je na ugotovljeno protiustavnost odzval prav s sprejemom tega zakona in v njem v skladu z jasnimi napotki iz odločbe Ustavnega sodišča odpravil protiustavnost. Šele se sprejemom tega zakona je torej zagotovljeno učinkovito sodno varstvo nekdanjih imetnikov. Zaradi tega navedba Banke Slovenije do škodljive posledice zaradi neizvrševanja zakona sploh ne bi nastale, ne drži. Po naši oceni bi škodljive posledice neizvrševanja tega zakona dejansko nastale, saj je Ustavno sodišče v izreku odločbe Državnemu zboru naložilo, da mora o tej odločbi ugotovljene protiustavnosti odpraviti v šestih mesecih po objavi odločbe v Uradnem listu Republike Slovenije. </font>
</p><p><font size="4">Opozarjamo, da bi zadrževanje izvrševanja lahko pomenilo v poseg v ustavno pravico do sodnega varstva iz 23. člena Ustave, saj nekdanjim imetnikom učinkovito sodno varstvo, ki pomeni meritorno odločitev varstvo njihovih pravic v razumnem času ne bo zagotovljeno. To nedvomno pomeni hudo in nepopravljivo škodljivo posledico. Če bo izvrševanje tega zakona začasno zadržano, se bo čas uveljavitve zakona, ki bi odpravil protiustavnost še zamaknil, pri čemer pa neizvršitev odločbe Ustavnega sodišča pomeni kršitev drugega odstavka 3. člena Ustave, na kar je Ustavno sodišče že večkrat opozorilo. </font>
</p><p><font size="4">Glede posameznih navedb Banke Slovenije v predlogu za začasno zadržanje izvrševanja smo navedli še, da izpodbijeni zakon ne ureja razkritja zaupnih podatkov, ki jih Banka Slovenije sicer terminološko nepravilno označuje kot tajne podatke v tem smi slu, da bi bili ti podatki dostopni širši javnosti, ampak  v skladu z odločbo Ustavnega sodišča nekdanjim imetnikom omogoča dostop do relevantnim dokumentov, da bi ti lahko v polni meri izvajali svojo pravico do učinkovitega odškodninskega varstva. </font>
</p><p><font size="4">Glede na to, da to, da dostop služi zgolj  temu namenu, torej učinkovitemu sodnemu varstvu, zavračamo navedbo, da gre za neupravičeno razkritje. Zakon je dostop omogočil tako, da je nekdanjim imetnikom zagotovljeno učinkovito sodno varstvo, obenem pa pri tem ni omogočil nesorazmernega dostopa. To je doseženo s stopnjevitim tristopenjskim režimom dostopa pri čemer Banka Slovenije celo prikrije podatke, ki se v skladu z zakonom štejejo za zaupne. Z določbami, ki omogočajo dostop do podatkov so zato vzpostavljena zadostna in ustrezna varovala, ki preprečujejo neupravičeno in prekomerno razkritje podatkov zato ne drži navedba, da bo zaradi tega zakona nastala nepopravljiva škoda.</font>
</p><p><font size="4">Tudi trditve Banke Slovenije, da bi lahko nastala velika škoda </font>
</p><p>
</p><p><b><font size="4">9. TRAK (ŠS) – 14.40</font></b>
</p><p>
</p><p><font size="4">(nadaljevanje) zaradi finančne bremenitve iz naslova pavšalnih nadomestil so zelo splošne in nekonkretizirane. Zaradi navedb, ki pa implicirajo, da bodo morali vlagatelji pavšalno nadomestilo vrniti, če se bo ureditev iz zakona izkazala za protiustavno, pa smo opozorili na 44. člen Zakona o ustavnem sodišču, ki določa, da se zakon ali del zakona, ki ga je Ustavno sodišče razveljavilo ne uporablja za razmerja nastala pred dnem, ko je razveljavitev začela učinkovati, če do tega dne ni bilo pravnomočno odločeno. V nobenem primeru pa to ne pomeni, da bi vlagatelji morali vrniti pavšalno nadomestilo, ki so ga prejeli na podlagi tega zakona. Če bo do hipotetične razveljavitve v tem postopku že pravnomočno odločeno, bodo nadomestilo obdržali, če pa še ne bo odločeno, ga ne bodo prejeli, ker zanj ne bo več pravne podlage. </font>
</p><p><font size="4">Glede na navedeno menimo, da niso izpolnjeni pogoji za začasno zadržanje izvrševanja določb zakona, ker škodljive posledice, ki bi nastale zaradi neizvrševanja presegajo škodljive posledice, ki bi morebiti nastale z izvrševanjem. Hvala.</font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala gospa Bien Karlovšek. Naslednji ima besedo državni sekretar na Ministrstvu za finance, gospod Metod Dragonja. Izvolite prosim.</font>
</p><p>
</p><p><b><font size="4">METOD DRAGONJA:</font></b><font size="4"> Hvala za besedo gospod predsednik. Spoštovani. Na kratko bi želel predstaviti bistvene poudarke iz mnenja, ki ga je samostojno pripravila Vlada Republike Slovenije v zvezi s predlogom Banke Slovenije, ki je v obravnavi danes.</font>
</p><p><font size="4">Banka Slovenij v okviru svoje zahteve za oceno ustavnosti predlaga, naj Ustavno sodišče začasno zadrži izvrševanja zakona, saj meni, da bo z izvrševanjem zakona prišlo do težko popravljivih posledic. Pri tem navaja domnevne kršitve prava EU glede monetarnega financiranja finančne neodvisnosti in razkritja tajnih podatkov. Pripominja pa tudi določbe glede pavšalnega nadomestila. Vlada meni, da Banka Slovenije v svojem predlogu ni navedla konkretnih škodljivih posledic, ki bi nastale zaradi izvrševanja zakona in jih primerjala s škodljivimi posledicami, ki bi nastale zaradi njegovega neizvrševanja. Po mnenju Vlade tako ni izpolnjen dejanski stanj, ki bi utemeljeval zadrževanje izpodbijenih določb. Celo nasprotno, morebitno zadržanje izvrševanje zakona bi pomenilo nastanek škodljivih posledic za nekdanje imetnike kvalificiranih obveznostih bank, saj jim ne bi bilo zagotovljeno sodno varstvo v okviru katerega bi na učinkovit način uveljavili svoje zahteve. </font>
</p><p><font size="4">Vlada poudarja, da je bil namen zakona določiti učinkovit postopek sodnega varstva, ki dosledno sledi ugotovitvam iz odločbe Ustavnega sodišča iz leta 2016. Vlada v mnenju ponovno pojasnjuje argumente glede odškodninske odgovornosti Banke Slovenije, ki so bili večkrat pojasnjeni tekom postopka sprejemanja zakona. Jasno pa je odgovornost Banke Slovenije opredelilo tudi Ustavno sodišče v ustavni odločbi leta 2016. Enako velja za vprašanje finančne neodvisnosti Banke Slovenije, ki po mnenju Vlade varovana na ustrezen način, med drugim tudi z zakonsko določbo glede participacije Republike Slovenije v smislu odpovedi dobičkom Banke Slovenije.</font>
</p><p><font size="4">Vezano na stališče Banke Slovenije glede določb o pavšalnem nadomestilu je Vlada podala določena pojasnila kljub temu, da so te določbe postale del zakona z vloženimi amandmaji poslanske skupine. Vlada poudarja, da je pri presoji učinkov te določbe ne gre spregledati dveh dejstev. Prvič, pričakovani obseg izplačil upravičencem na podlagi teh določb bo minimalen v primerjavi z zneskom zadržanega dobička, ki bo ostal Banki Slovenije. Položaj Banke Slovenije zaradi teh izplačil ne bo ogrožen iz tega naslova in bo na ta način olajšan sam postopek  uveljavljanja pravic nekdanjim imetnikom podrejenih obveznosti. </font>
</p><p><font size="4">Vlada meni, da tudi morebitna presoja, da bi bilo potrebno začasno zadržati te določbe ne bi smela voditi v začasno zadržanje celotnega zakona. </font>
</p><p><font size="4">Glede očitkov o razkritju tajnih podatkov, ki jih naj ne bi bilo skladno s predpisi</font>
</p><p>
</p><p><b><font size="4">10. TRAK (ŠS) – 14.45</font></b>
</p><p>
</p><p><font size="4">(nadaljevanje) Vlada med drugim opozarja tudi na to, da se je Ustavno sodišče v odločbi iz leta 2016b že izreklo o tem, da bo uveljavljanje pravnega varstva tožnikov učinkovito le ob možnosti polnega vpogleda v listine v zvezi z izbrisom ali konverzijo s katerimi je razpolagala Banka Slovenije. Določbe glede razkrivanja podatkov tako omogočajo zagotovitev učinkovitega  sodnega varstva na ustavno skladen način. </font>
</p><p><font size="4">Glede določb katerim nasprotuje Banka Slovenije je potrebno pojasniti tudi, da imajo  v večini dejanski učinek na položaj Banke Slovenije šele po izdaji sodne odločbe o temelju v kolikor bo ta za njo neugodna. Tako izpodbijeni členi ne posegajo v njene pravice, saj ima Banka Slovenije možnost v sodnem postopku dokazati, da so bili izvedeni  izredni ukrepi v takratnih okoliščinah potrebni. Morebitne škodljive posledice o tem pogledu niso takojšnje, zaradi česar tudi iz tega razloga začasno zadržanje do odločitve Ustavnega sodišča ni potrebno.</font>
</p><p><font size="4">Vlada bo celovito mnenje glede zahteve za oceno ustavnosti pripravila znotraj 60 dnevnega roka, ki ga je določilo Ustavno sodišče, to pa so predvsem ključni argumenti, ki se nanašajo o tem, da je zadržanje izvajanje zakona nepotrebno. Hvala. </font>
</p><p>
</p><p><b><font size="4">PREDSEDNIK ROBERT POLNAR:</font></b><font size="4"> Hvala gospod državni sekretar.  Gospe in gospodje predlagam, da razpravljamo in odločamo o naslednjem predlogu mnenja Odbora, in sicer Odbor se strinja z mnenjem Zakonodajno-pravne službe z dne 10. februarja 2020 ter ji predlaga, da ob smiselni uporabi 266. člena Poslovnika Državnega zbora pripravi odgovor Ustavnemu sodišču Republike Slovenije. </font>
</p><p><font size="4">Začenjam razpravo o predlogu mnenja. Kdo želi besedo? Ni prijavljenih k razpravi. Kolegica gospa Maša Kociper, prosim.</font>
</p><p>
</p><p><b><font size="4">MAŠA KOCIPER (PS SAB):</font></b><font size="4"> Hvala lepa. Če ne bo obsežne razprave, bi jaz samo dejala, da sem pazljjvo pogledala mnenje Zakonodajno-pravne službe, tudi mnenje Vlade in moram reči, da se z mnenjem Zakonodajno-pravne službe v popolnosti strinjam in to v obeh naslovih, ki so bili tukaj izpostavljeni. Bi pa še nekaj povedala, Banka Slovenije je tukaj predlagala zadržanje z nekaj razlogov. Mislim, da nima smisla, da še enkrat poudarjam, da večinoma ti razlogi niso utemeljeni, sploh v delu, ko dokazujejo, da bi nastale škodljive posledice. Bi pa opozorila, da to, da je med temi tremi, štirimi razlogi in to je po mojem tudi ključni razlog za njihovo akcijo tudi to, da so poudarili, da se protiustavno razkrivajo tajni podatki. </font>
</p><p><font size="4">Tukaj pa imam jaz ves čas problem. Banka Slovenije noče v svojem delu prevzeti nobene odgovornosti za to, kar se je zgodilo, noče niti delati krivde nositi pri tem, kar se je zgodilo, čeprav vemo, kakšna je bila vloga Banke pri tem in to d se ne razkrije tajnih podatkov, pri čemer se je Ustavno sodišče javno opredelilo. Opredelilo se je tudi glede odgovornosti Banke Slovenije že leta 2016 in tudi glede njene finančne neodvisnosti, tako da mislim, da je Banka Slovenije že pri pisanju te vloge vedela, da nima možnosti za uspeh, pa vendar je očitno to strah pred razkritjem tajnih podatkov bil tako močen motivator, da so se za to vendarle odločili ob vsem spoštovanju inštitucije Banke Slovenije, da zaključim tako. Hvala lepa. </font>
</p><p><font size="4"> </font>
</p><p><b><font size="4">PREDSEDNIK ROBERT POLNAR:</font></b><font size="4"> Hvala lepa gospa poslanka. Gospe poslanke, gospodje poslanci prehajamo na odločanje o predlogu mnenja Odbora. Pričenjam glasovanje. </font>
</p><p><font size="4">Kdo je za? (9 članov.) Je kdo proti? (Nihče.)</font>
</p><p><font size="4">Ugotavljam, da je predlog mnenja sprejet. </font>
</p><p>
</p><p><font size="4">Na ta način zaključujem 3. točko dnevnega reda in 19. sejo Odbora za finance. Hvala lepa. </font>
</p><p>
</p><p><b><font size="4">Seja je bila končana 11. februarja 2020 ob 14.50.</font></b></p>
</root>