<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">1. nadaljevanje 3. nujne seje</font></b><br/>
<br/>
<b><font size="4">(4. september 2018)</font></b><br/>
</p></div><br/>
<b><font size="4">Sejo je vodil Matjaž Nemec, predsednik Odbora za zunanjo politiko.</font></b><br/>
<b><font size="4">Seja se je začela ob 18.32.</font></b><br/>
<br/>
<b><font size="4">1. TRAK:(MB)</font></b><br/>
<br/>
<b><font size="4">	PREDSEDNIK MATJAŽ NEMEC: </font></b><font size="4">Spoštovane kolegice, dragi kolegi, pričenjam z 1. nadaljevanjem 3. nujne seje Odbora za zunanjo politiko. </font><br/>
<font size="4">	Obveščam vas, da so zadržani oziroma, da na seji sodelujejo kot nadomestne članice in člani naslednje poslanke oziroma poslanci. Gospa Tina Heferle nadomešča gospo Lidijo Divjak Mirnik, gospod Jože Lenart nadomešča gospoda Aljaža Kovačiča, gospa Meira Hot nadomešča dr. Milana Brgleza in gospod Igor Zorčič nadomešča mag. Branislava Rajića. Še opravičila imam, opravičuje se gospod Janez Janša, gospod Primož Siter in dr. Matej T. Vatovec.</font><br/>
<font size="4">	Nadaljujemo z odgovori kandidata dr. Mira Cerarja na vprašanja, ki so mu bila naslovljena v prvem delu seje.</font><br/>
<font size="4">	Gospod dr. Miro Cerar, izvolite, imate besedo lahko nadaljuje.</font><br/>
<font size="4">	Lahko, gospod Zmago Jelinčič Plemeniti, imate besedo za postopkovni predlog.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">ZMAGO JELINČIČ PLEMENITI (PS SNS): </font></b><font size="4">Hvala.</font><br/>
<font size="4">	Gospod predsednik pa vsi navzoči, jaz bi predlagal, ker sva tukaj samo dva predstavnika opozicije, ki je v glavnem postavljala največ vprašanj, ni smisla, da bi odgovarjali tistemu, ki ga ni tukaj, zato predlagam, da preidemo na glasovanje.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC: </font></b><font size="4">Gospod Jelinčič, če mi dovolite bi dal vseeno dr. Miru Cerarju besedo zato, da zaključi misli, ker smo jih prej bili primorani prekiniti, potem boste pa sami odločili, da takoj po tem glasujemo ali pa ne, v kolikor bo kdo imel še kakšno vprašanje.</font><br/>
<font size="4">	Ampak dr. Miro Cerar, izvolite, imate besedo za zaključno misel.</font><br/>
<br/>
<font size="4">	</font><b><font size="4">DR. MIROSLAV CERAR: </font></b><font size="4">Hvala lepa spoštovani gospod predsednik.</font><br/>
<font size="4">	Zdaj jaz seveda lahko s tem tudi sam soglašam, če boste članice in člani odbora soglašali s tem, da ne odgovarjam na tista vprašanja, ki so jih še dodatno postavili v opoziciji. Je pa res, da tudi iz koalicijskih strank je prišlo nekaj vprašanj in bi predlagal, da tudi morda pri njih vprašamo ali pa vsaj takole pogledam, da le podam odgovore, torej želijo ja. Bom v tem smislu odgovarjal v nadaljevanju, pri čemer lahko rečem, da sem na nekatera od opozicijskih vprašanj že delo ali v celoti odgovoril prej, tudi na ta, ki so bila na koncu postavljena na nek način razširjeno. </font><br/>
<font size="4">	Zdaj na koncu sem odgovarjal na vprašanja gospoda Horvata, ki ga ni tukaj pa sem kar na nekaj stvari odgovoril in bi morda prešel na vprašanja, ki jih je postavila gospa Meira Hot, ki me je spomnila na to, da je Vlada predlagala v letu 2017 nadaljevanje procesa za priznanje Palestine, ne postopka kot ste rekli, ampak procesa. V čemer vidim neko bistveno distinkcijo, kajti postopek je tisti zakonski postopek, ko Vlada predlaga Državnemu zboru, da se takšno priznanje države sprejme, med tem, ko proces pomeni neko dogajanje v tej smeri, ki smo ga takrat koalicijske stranke, torej dosedanje Vlade </font><br/>
<br/>
<b><font size="4">2. TRAK:(MB) – 18.35</font></b><br/>
<br/>
<b><font size="4">	</font></b><font size="4">(nadaljevanje) skupno podpirale, pa vendar je terjal ta proces še neke poizvedbe, naj pojasnim. Takrat smo, tako kot tudi poprej vse tri koalicijske stranke in še nekatere druge parlamentarne stranke javno izražale voljo, da bi podprle priznanje Palestine. In seveda v tej smeri je Vlada nadaljevala ta proces tako, da se je natančno preko resorjev analiziralo kakšne bi bile lahko pozitivne ali negativne posledice takšnega priznanja za našo državo. To sem predvsem zahteval tudi sam kot predsednik Vlade, kajti kljub, da tudi sam zelo podpiram, načelno podpiram priznanje Palestine kot suverene države, se zavedam, da seveda Slovenija mora takšno priznanje storiti na način, ki bo imel nek pozitiven učinek za, bi rekel samo palestinsko državo oziroma za tiste, ki jo želijo soustvariti dokončno, hkrati pa ne bi bistveno to vplivalo na naše interese oziroma stanja v Sloveniji. Zato sem takrat naložil ministrom, da pač naredijo neko oceno situacije, ki bi nastopila zelo verjetno po priznanju Palestine, no in ugotovili smo in to smo tudi obravnavali na zaprti seja Odbora za zunanjo politiko v Državnem zboru, da bi seveda takšno priznanje povzročilo lahko nekatere manjše ali večje posledice. Predvsem bi seveda odreagirala država Izrael na takšno priznanje, v tem primeru jasno, da zelo odklonilno in morda nekatere njene zaveznice. Dejstvo pa je, če bi Slovenija sama priznala Palestino, to ne bi imelo v praksi kakšnega zelo močnega dejanskega učinka, imelo bi nek simbolni, deklarativni učinek, ki ni zanemarljiv, jaz tudi ta učinek zelo, bi rekel respektiram, pa vendar neka tveganja za Slovenijo bi obstajala. No in v času, ko smo ravno premišljali te zadeve, ali kljub tem tveganjem iti v priznanje je prišlo do situacije, ko je Vlada začela opravljati le še tekoče posle, zato se je ta proces ustavil, kajti priznanje ali predlog za priznanje samostojne države ne sodi v tekoče posle. To je torej izziv, ki čaka prihodnjo Vlado in Državni zbor, če bosta seveda o tem želela razpravljati, jaz verjamem, da ta razprava bo nujno. Bi pa dejal naslednje, prizadeval si bom, da bi se ta proces nadaljeval, torej proces v smeri priznanja Palestine. Kot vemo je Palestino že priznalo 130, nekaj več kot 130 držav, pa vendar to ni pripeljalo do nekega učinka v praksi, vemo, da se situacija tam še zapleta, politika dveh držav, dialog, vse to nekako zastaja oziroma celo nazaduje. Tudi zadnja dejanja ameriške administracije oziroma ZDA niso pripomogla k temu mirovnemu procesu in k politiki dveh držav, govorim tako o veleposlaništvo v ZDA v Jeruzalemu kot denimo o odtegnitvi finančne pomoči za humanitarne namene za Palestince. Skratka, v takšni situaciji se bom verjetno vsaj v začetni fazi nadaljevanja tega procesa zavzemal za tisto kar smo že pred dvema letoma si zastavili kot najbolj optimalno odločitev namreč, da skušamo prepričati še druge evropske države oziroma države članice Evropske unije, da gredo z nami skupaj v to priznanje oziroma, da jim sledimo koliko bi se tudi one že odločile za to. Skratka, če bi Slovenija priznala Palestino skupaj z nekaterimi članicami Evropske unije, bi to lahko imelo nek pomembnejši učinek in bi tudi mi bili na bolj varni strani glede naših slovenskih interesov, da se situacija ne bi morda zaradi nekaterih reakcij poslabšala. Tako, da to bo moj prvi pristop in pogled, potem pa bom videl kako se bodo zadeve v političnem prostoru pri nas odvijale in bomo pač verjamem skupaj sprejeli najboljše odločitve. Kar zadeva Palestino, bi bilo to, to.</font><br/>
<font size="4">	Glede načela samoodločbe, ki je tudi seveda s tem zelo povezano, načelno zelo podpiram, da se spoštuje v vseh primerih, ko so za to izpolnjeni pogoji, torej tako </font><br/>
<br/>
<b><font size="4">3. TRAK: (ŠPE) – 18.40</font></b><br/>
<br/>
<b><font size="4">	</font></b><font size="4">(nadaljevanje)</font><b><font size="4"> </font></b><font size="4">v primeru Palestine, kot seveda tudi v primeru drugih ljudstev oziroma narodov, ki po mednarodnih konvencijah uživajo to pravico do samoodločbe ljudstev oziroma narodov.</font><br/>
<font size="4">	Omenjena je bila Katalonija. Zdaj, Slovenija že načelno, ker je sama nastavljena na podlagi pravice do samoodločbe, mora imeti še posebej občutljiv, naklonjen odnos do tega principa kadar ga želi neko ljudstvo ali narod uveljavljati v praksi. Ko smo se mi osamosvajali so bili Katalonci naši podporniki in to cenimo in zato seveda je še bolj treba upoštevati tudi neke emocije, ki se v Sloveniji pojavljajo v zvezi s tem dogajanjem v Kataloniji v zadnjem letu in zato seveda je na nek način prav, da smo tukaj zelo senzibilni, da želimo Kataloncem, da v smeri pridobivanja večje avtonomije, so uspešni, da najdejo neko dobro pot dialoga s centralno oblastjo v Madridu, torej v Španiji, vendar pa moram poudariti, med Katalonijo in Slovenijo, Slovenijo v času osamosvajanja, obstajajo nekatere bistvene razlike, tako recimo, če navedem na hitro vsaj tri. </font><br/>
<font size="4">Ko smo se mi, Slovenci osamosvajali v letu 91`, smo to počeli na podlagi jasne ustavne določbe o pravici do samoodločbe, celo vključno s pravico do odcepitve. Naša ustava je bila slovenska republiška, takrat je bila v tem pogledu zelo jasna in je omogočala takšen proces neposredno tega, v Španiji ni. Španska ustava tega po vseh podatkih, ki jih imam, ne omogoča, kar tudi poudarja centralna španska oblast. </font><br/>
<font size="4">	Drugič, ko smo se osamosvajali tu pri nas, je bil naš glavni cilj prehod v demokracijo, v pravno državo, v seveda državo, ki bo sodobna, evropska država. Danes Katalonija je demokratična enota ali pokrajina, da tako rečem v Španiji, je pravna država v okviru Španije, torej Španija je pravna država in seveda Katalonija je skupaj s Španijo članica Evropske unije, to je bistvena razlika. Mi smo se pa v tistem času soočali z agresijo jugoslovanske zvezne oblasti in to in še kakšne druge okoliščine kažejo, da je treba tukaj vzpostaviti neko razliko, torej ostajamo zelo naklonjeni do Kataloncev, predvsem moramo nasprotovati vsaki obliki nasilja, ki so ga bili žal deležni v nekem momentu, temu smo tudi takrat nasprotovali, tudi sam sem se v tem, kot eden izmed redkih premierjev izjasnil javno. Samo dva premiera v Evropi sva odreagirala na to takratno nasilje in to kritično seveda. Ampak v prihodnjih mesecih in tudi če bo treba letih, moramo spremljati pozorno to situacijo, biti na nek način naklonjeni, pa vendar upoštevati neko realnost, na katero opozarja tako Španija kot tudi Evropska Unija. Toliko morda glede tega.</font><br/>
<font size="4">	Zdaj glede nadaljnjih vprašanj, bi predvsem odgovoril gospodu Hršaku, ki je izpostavil vprašanje Hrvaške v Šengenskem območju, kaj delati, kaj početi do takrat, ko še ne bo sprejeta odločitev o naši tožbi na evropskem Luksemburškem sodišču pravice in seveda kako komentiram tudi Junkerjevo izjavo, da morajo biti vsa mejna vprašanja v državah zahodnega Balkana rešena, preden se lahko katera izmed njih integrira, torej vključi polnopravno Evropsko unijo. </font><br/>
<font size="4">Za Šengensko območje sem že dejal, da je seveda v našem interesu, da Hrvaška vstopi vanj, ob 100 % izpolnjevanju pogojev, za enkrat jih ne izpolnjuje, pri čemer je eden od pogojev tudi, ponavljam, spoštovanje vladavine prava, torej tudi arbitražne odločbe, njena implementacija in na tem stališču nameravam vztrajati. Si pa želim in seveda v tej smeri bomo tudi verjetno obnovili neke pogovore na katerikoli ravni, da seveda preverimo, ali je možno pred odločitvijo Luksemburškega sodišča morda le najti nekakšen sporazum, ki bo pomenil implementacijo te odločbe, tako da bom dovolj jasen. Tako da ta čas do odločitve o tožbi, ne bomo pustili teči v prazno in bomo skušali tudi v drugih odprtih vprašanjih, bodisi glede</font><br/>
<br/>
<b><font size="4">4. TRAK: (ŠPE) – 18.45</font></b><br/>
<br/>
<font size="4">(nadaljevanje) vprašanja ljubljanske banke, bodisi glede vprašanja jedrske elektrarne, torej skladiščenja odpadkov ali drugih vprašanj, iskati neke rešitve. Tukaj bomo morali biti aktivni, poudarjam pa, da moramo to delati v duhu dobrih sosedskih odnosov, vendar odločno, da zastopamo naše interese na način, ki je dopusten in pravilen. </font><br/>
<font size="4">Glede gospoda Junkerja, ko bo postalo aktualno vprašanje vključevanja Zahodno Balkanskih držav v Evropsko unijo, verjetno bomo imeli že novo komisijo, tako da razumem, da v aktualnem času zaradi zadržanosti nekaterih držav, kot je denimo Francija, Nizozemska, morda še kakšna, do hitre integracije Zahodnega Balkana v Evropsko unijo, je treba razumeti takšne izjave tudi kot neke taktične postavke, torej neka opozorila, ki pa so seveda smiselna toliko, kolikor opozarjajo države Zahodnega Balkana, se pravi Makedonijo, Srbijo, Kosovo, Albanijo, Črno goro, Bosno in Hercegovino, da pričakujemo od njih, da bodo ne samo izpolnile pogoje za vstop v Evropsko unijo, pač pa tudi v čim večji meri izboljšale odnose med seboj tam, kjer so te odnosi konfliktni, kajti vstopiti v Evropsko unijo za odprtim konfliktom, seveda si ne bi želeli. Tukaj je res treba tudi od Hrvaške, ali celo predvsem od Hrvaške terjati, da ko članica Evropske unije pokaže nek zgled, tako  kot ga kažemo mi, s to svojo prizadevnostjo za implementacijo arbitražne odločbe, kot ga kažemo denimo v primeru izvrševanja sodbe v primeru Ališič, kjer se spoštujemo, pravo izvajamo to sodbo, čeprav je to za nas finančno breme. Skratka, če Slovenija in Hrvaška ne bosta vzor državam, ki so tu na Zahodnem Balkanu, potem bomo seveda težko pričakovali, da bodo te države hotele biti zavezane vladavini prava, če ga torej same članice Evropske unije nekatere nočejo spoštovati, mislim spet na Hrvaško.</font><br/>
<font size="4">Tako da če zaključim, verjetno bo treba v približevalnem, integracijskim procesu, upoštevati razlike med državami, verjetno bodo morale nekatere priti prej na vrsto na koncu, tako kot zdaj vidimo v Črni gori je napredek zelo opazen, Makedonija je zdaj vstopila v nek tok, ki je obetaven. Po drugi strani so odprta vprašanja večja denimo v Bosni, tudi v Srbiji nekatera in mislim, da bo Evropska unija morala tukaj zelo, zelo pametno voditi svojo politiko, da ne bo na eni strani teh držav odvrnila od Evropske unije, da jih bo tudi pravočasno sprejela medse, kajti kot sem rekel, če jih ne bo, se bodo oddaljile od nas in podlegle drugim močnejšim vplivom in potem bo ta del Evrope za nas izgubljen, kar ne sme biti in ne more biti v interesu Slovenije. Tudi mi bomo, torej slovenska zunanja politika, jaz verjamem, da celotna Vlada, na vse načine spodbujali to politiko odprtih vrat in tukaj bi se jaz zdaj ustavil, ker mislim, da sem na večino vprašanj kar izčrpno odgovoril, če so pa še kakšna, sem pa na voljo. </font><br/>
<br/>
<b><font size="4">PREDSEDNIK MATJAŽ NEMEC: </font></b><font size="4">Hvala lepa in imamo en predlog, gospod Zmago Jelinčič, imate besedo za dodatno vprašanje, izvolite.</font><br/>
<br/>
<b><font size="4">ZMAGO JELINČIČ PLEMENITI (PS SNS): </font></b><font size="4">Hvala.</font><br/>
<font size="4">Ker smo poslušali eno stran, bom pa še jaz nekaj povedal, namreč gospod kandidat za ministra, rekli ste, da se je Slovenija odcepila. Slovenija se ni odcepila, ampak se je razdružila, namreč Slovenija je imela pravico razdružiti se iz tvorbe, ki jo je naredila. Naredili so jo leta 1918 in sicer slovenske dežele s statusom držav, to je Cislaitanija, skupaj s Srbijo in Črno goro, ki je bila že prej vključena. Te državne entitete so naredile novo Jugoslavijo, oziroma najprej Kraljevino in potem v podaljšku demokratsko federativno Jugoslavijo, Ljudsko Republiko Jugoslavijo, na koncu Socialistično federativno Republiko Jugoslavijo. Mi, ker smo to naredili, smo se imeli pravico razdružiti. Hrvaška ni ustvarila te države, Hrvaška je bila kot integralni del Translaitanije, to se pravi madžarskega dela »count« monarhije in ni imela nobenega statusa državnosti in je bila zgolj vojni plen</font><br/>
<font size="4">	</font><br/>
<b><font size="4">5. TRAK (VI) 18.50</font></b><br/>
<br/>
<font size="4">	(Nadaljevanje) Srbije v I. svetovni vojni. To je na primer Milošević dobro vedel, zato je rekel Kučanu: Slovenci vi možete, da odete. Na žalost pa naši pravniki v glavnem tega ne vedo, ker to je vedel tudi regent Aleksander ob združitvi, ki je popravil hrvaškega delegata, ki je rekel: Udružuju se država Slovenca, Hrvata i Srba s Kraljevinom Srbijo. In je rekel: Ne, ne, udružuju se zemlje države Slovenaca, Hrvata in Srba. To se pravi, je točno poudaril državnost slovenskih delež napram Hrvaški, ki je bila zgolj vojni plen. In samo mi smo se imeli pravico združiti in potem razdružiti. Med tem ko je na Hrvaškem ratala secesijska vojna. Zavedati pa se je treba še tisto kar je v memorandumu, ki ga jaz smatram kot akt izdaje države, da je tam notri bilo napisano in je napisano, da sta se Slovenija in Hrvaška osamosvojili na isti dan, kar je eklatantna zgodovinska laž. Sedaj ali je ta laž namenoma ali zaradi kakšnih kupčij ali zaradi ne vem česa, vendar to je dejstvo. In na osnovi tega po internacionalnem pravu ta arbitražna razsodba nima nobene teže in ni veljavna. </font><br/>
<br/>
<b><font size="4">	PREDSEDNIK MATJAŽ NEMEC:</font></b><font size="4"> Izvolite, dr. Miro Cerar imate besedo. </font><br/>
<br/>
<b><font size="4">	DR. MIROSLAV CERAR:</font></b><font size="4"> Hvala. Bi samo na kratko komentiral. Tukaj se pa seveda z gospodom Jelinčičem v tej osnovni postavki strinjam. Jaz sem govoril o ustavni pravici do odcepitve, tako imeni lex secesionis, to je strokovni termin, ki ga uporabljamo pravniki, ko govorimo o teh kategorijah. Vendar je pa res, da smo na podlagi takšne formulacije potem opredelili naše dejanje kot dejanje razdružitve z Jugoslavijo, kar je nek ožji pojem od odcepitve. In v tem pogledu se pa strinjam z vami gospod Jelinčič, da smo zaradi neke prisile pravzaprav, da tako rečem, moral na ta način prekiniti vez z bivšo državo, kar smo storili, kot ste pravilno rekel, z osamosvojitvijo na podlagi razdružitve ali obratno. Hvala lepa. To je to. </font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> Sprašujem članice in člane, če želi še kdo razpravljati ali postaviti kakšno vprašanje? Ugotavljam, da ne. S tem zaključujem razpravo in se zahvaljujem kandidatu za podane odgovore. </font><br/>
<font size="4">	V skladu z ustaljeno parlamentarno prakso gospoda kandidata prosim, da za trenutek zapusti sejno sobo, da odbor opravi glasovanje o ustreznosti vaše predstavitve. </font><br/>
<font size="4">	Kolegice, kolegi prehajamo na razpravo in glasovanje o predlogu mnenja, ki se glasi: »Predstavitev dr. Miroslava Cerarja kandidata za ministra za zunanje zadeve je bila ustrezna. Želi kdo obrazložiti svoj glas? Ugotavljam, da ne. Prehajamo na glasovanje. Glasujemo. </font><br/>
<font size="4">	Kdo je za? (9 članov.) Je kdo proti? (Nihče.)</font><br/>
<font size="4">	Ugotavljam, da imamo novega ministra za zunanje zadeve. </font><br/>
<font size="4">	Ugotavljam, da je mnenje sprejeto. </font><br/>
<font size="4">	Prosim, da povabite kandidata nazaj v sejno sobo. </font><br/>
<font size="4">	Spoštovani dr. Cerar, Odbor za zunanjo politiko je izglasoval, da je bila vaša predstavitev vaših pogledov in stališč ustrezna, zato vam iskreno čestitam. </font><br/>
<font size="4">	Odbor bo pripravil poročilo v katerem bo vključeno sprejeto mnenje in ga roku iz prvega odstavka 231. člena Poslovnika poslala predsedniku Državnega zbora in predsedniku Vlade Republike Slovenije. </font><br/>
<font size="4">	Prosim, da v skladu z drugim odstavkom 42. člena Poslovnika določimo poročevalca, ki bo predstavil poročilo na seji Državnega zbora. Predlagam, da sem kot predsedujoči, to jaz. Sprašujem, ali temu kdo nasprotuje? Ugotavljam, da ne. </font><br/>
<br/>
<font size="4">	S tem zaključujem 1. točko dnevnega rada. </font><br/>
<br/>
<font size="4">	Spoštovani dr. Miro Cerar iz srca vam čestitam. Želim vam pogumno se spopasti z izzivi zunanje politike kot seveda izzivi Slovenije na sploh v korist vseh državljank in državljanov. </font><br/>
<font size="4">	Izvolite. </font><br/>
<br/>
<b><font size="4">	DR. MIROSLAV CERAR:</font></b><font size="4"> Spoštovani gospod predsednik, članice, člani odbora. Zelo lepo se vam zahvaljujem za ta poglobljen razgovor o teh zunanjepolitičnih temah in zagotavljam, da se bom trudil ne samo, da bom odgovorno opravljal to dolžnost, če bo Državni zbor izglasoval na listi ministrov tudi mene za </font><br/>
<font size="4">  </font><br/>
<b><font size="4">6. TRAK (VI) 18.55</font></b><br/>
<br/>
<font size="4">	(Nadaljevanje) zunanjega ministra, ampak bom tudi tvorno sodeloval z vami, verjamem da v okviru tega odbora. Hvala lepa še enkrat vsem. Nasvidenje. </font><br/>
<br/>
<b><font size="4">Seja je bila končana 4. septembra 2018 ob 18.55.</font></b>
</root>