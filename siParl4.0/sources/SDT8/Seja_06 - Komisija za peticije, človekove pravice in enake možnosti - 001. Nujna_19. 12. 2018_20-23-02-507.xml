<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">KOMISIJA ZA PETICIJE, ČLOVEKOVE PRAVICE IN ENAKE MOŽNOSTI</font></b><br/>
<font size="4">1.	</font><b><font size="4">nujna seja</font></b><br/>
<br/>
<b><font size="4">(19. december 2018)</font></b></p></div><br/>
<b><font size="4">Sejo je vodila Eva Irgl, predsednica komisije.</font></b><br/>
<b><font size="4">Seja se je začela ob 9. uri. </font></b><br/>
<br/>
<b><font size="4">	PREDSEDNICA EVA IRGL: </font></b><font size="4">Dobro jutro in dober dan, lepo pozdravljeni! Začenjam 1. nujno sejo Komisije za peticije, človekove pravice in enake možnosti. Članice in člane komisije ter vabljene lepo pozdravljam!</font><br/>
<font size="4">	Prehajamo na določitev dnevnega reda seje. S sklicem seje ste prejeli naslednji dnevni red: Predlog poslovnika Varuha človekovih pravic Republike Slovenije. Ker ni bilo predlogov za spremembo dnevnega reda, je ta določen, kot je bil predlagan s sklicem seje.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA - PREDLOG POSLOVNIKA VARUHA ČLOVEKOVIH PRAVIC REPUBLIKE SLOVENIJE.</font></b><br/>
<b><font size="4">	</font></b><font size="4">Na sejo sem povabila gospo Vlasto Nussdorfer, varuhinjo človekovih pravic ter Zakonodajno-pravno službo, z nami je gospa Katarina Kralj. </font><br/>
<font size="4">	Prejeli ste naslednje gradivo: Predlog poslovnika Varuha človekovih pravic Republike Slovenije, mnenje Zakonodajno-pravne službe, nato pa ste 13. 12. 2018 prejeli še novo besedilo Predloga poslovnika Varuha človekovih pravic, ki je usklajen z mnenjem Zakonodajno-pravne službe. V skladu z 51. členom Zakona o varuhu človekovih pravic mora Varuh človekovih pravic namreč pred sprejetjem poslovnika pridobiti mnenje pristojnega delovnega telesa Državnega zbora in to smo seveda Komisija za peticije, človekove pravice in enake možnosti. </font><br/>
<font size="4">	Začenjamo obravnavo te točke dnevnega reda. Najprej dajem besedo gospe varuhinji Vlasti Nussdorfer. </font><br/>
<br/>
<font size="4">	</font><b><font size="4">VLASTA NUSSDORFER: </font></b><font size="4">Lepo pozdravljeni, spoštovana predsednica komisije Eva Irgl, spoštovane članice in člani te naše matične komisije! </font><br/>
<font size="4">	Po 22 letih je v oktobru Državni zbor - nekateri ste bili takrat tudi poslanci - sprejel novelo našega zakona. Šlo je za zelo pomembno novelo, ki uvaja nove organizacijske enote, in sicer zagovorništvo, državni preventivni mehanizem in center za človekove pravice, pa tudi posvetovalno telo aktualnega varuha, to je svet varuha za človekove pravice. Takoj po sprejetju tega zakona smo začeli z obširnimi pripravami na spremembe, na razširitev naše institucije, in tako smo resnično po desetih letih projekta dobili zagovorništvo, ki ga vodi namestnik Tone Dolčič, tako je namreč tudi v zakonu zapisano, da zagovorništvo vodi tisti namestnik, ki pokriva tudi področje otrokovih pravic. </font><br/>
<font size="4">	Zagovorništvo je izredno uspešno. Postavili smo zagovornika okoli 600 otrokom, deluje aktivno tako v času projekta in veseli smo, da je sedaj to notranja organizacijska enota. </font><br/>
<font size="4">	Drugič, državni preventivni mehanizem, ki ga vodi namestnik Ivan Šelih, ki pokriva področje pravosodja, omejitev svobode, policijske postopke. Imeli ste priložnost srečati večkrat tako naše poročilo, ga prebrati in seveda ste ga tudi sprejeli, in sem tega vesela. Torej, gre za zelo pomembno aktivnost varuha, ki je sedaj notranja organizacijska enota. </font><br/>
<font size="4">	Skladno z novelo smo ustanovili tudi svet aktualnega varuha oziroma varuhinje, ki je imel že tri seje. Sprejeli smo vse ustrezne akte, tako za zagovorništvo kot za svet. Prav pred kratkim smo se sestali, je zelo pluralen, ima številne člane, ki prispevajo svoje zelo raznolike ideje, in tako govorimo o zelo aktualnih vprašanjih. </font><br/>
<font size="4">	Zadnja izmed enot, ki mora nekako začeti delovati 1. januarja prihodnje leto, torej čez nekaj dni, je že tik pred ustanovitvijo. Imeli smo tudi težave z najemom prostorov, dobili smo jih, opremili. Zdaj so v teku razpisi za delovna mesta v tem svetu. Seveda so nekateri pomisleki, ali naj se to zaključi z ozirom na moj mandat takoj ali počaka, o tem bomo pri varuhu še govorili. Gre za zelo pomembno enoto, ki bo delovala na področju izobraževanja, prevencije. Skratka, obetamo si - in o tem veliko govorimo pri varuhu -, da bo lahko delovala tako, da bo Slovenija končno dobila tudi celovito izobraževanje na temo človekovih pravic. </font><br/>
<font size="4">	Kot rečeno, smo sprejeli tudi vse notranje akte. Edini, ki je pred vami in za katerega rabimo vaše mnenje, pa je prav ta poslovnik. Rada bi se torej zahvalila najprej za to, da je bila sprejeta naša novela, potem seveda, da ste </font><br/>
<br/>
<b><font size="4">2. TRAK: (DAG) - 9.05</font></b><br/>
<br/>
<b><font size="4">	</font></b><font size="4">(nadaljevanje) se danes tik pred prazniki - vem, da je malo težko v tem tednu, imate veliko obveznosti - vseeno sestali. Vesela sem tudi Zakonodajno-pravne službe Državnega zbora, ki je končno besedilo uskladila tudi z namestnikom Dolčičem. Tako menim, da kakšnih večjih pomislekov ni. Seveda pa, če boste izrazili željo po kakšnem odgovoru na kakšno vprašanje, smo tukaj kar trije, generalni sekretar in namestnik, pojasnili. Seveda pa beležimo tudi 25-letnico Pariških načel, kar je tudi pomembno, kajti v oktobru smo zaprosili tudi za status A po Pariških načelih in ga tudi pričakujemo. In tako bomo postali nacionalna institucija za varovanje človekovih pravic. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam. Zdaj, ko bom odprla razpravo poslank in poslancev, če bo seveda kakšno vprašanje v zvezi s Poslovnikom Varuha človekovih pravic, boste seveda odgovorili. Sicer pa verjetno neke večje razprave najbrž ne pričakujemo danes. </font><br/>
<font size="4">	Ali želi še kdo od ostalih vabljenih kaj dodati? Če ne, odpiram razpravo poslank in poslancev. Ali želi kdo razpravljati? Če ne, ugotavljam, da je razprava zaključena.</font><br/>
<font size="4">	Prehajamo na glasovanje o novem besedilu Predloga poslovnika Varuha človekovih pravic, ki je usklajeno… Aja, se opravičujem, če želi še Zakonodajno-pravna služba… / oglašanje v ozadju/ Dobro. Torej ugotavljam, da je razprava zaključena. Prehajamo na glasovanje o novem besedilu Predloga poslovnika Varuha človekovih pravic, ki je usklajeno z mnenjem Zakonodajno-pravne službe, kot sem že povedala, z dne 13. 12. 2018. </font><br/>
<font size="4">	Na glasovanje dajem naslednji predlog mnenja: Komisija za peticije, človekove pravice in enake možnosti daje pozitivno mnenje k Predlogu poslovnika Varuha človekovih pravic Republike Slovenije. Glasujemo.</font><br/>
<font size="4">	Kdo je za? (9 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Zaključujem to točko dnevnega reda in tudi 4. nujno sejo Komisije za peticije, človekove pravice in enake možnosti. Bom naredila eno izjemo, glede na to, da smo vendar v prazničnem času, če sem pravilno razumela, gospa varuhinja, ste želeli še nekaj dodati. Izvolite. </font><br/>
<br/>
<font size="4">	</font><b><font size="4">VLASTA NUSSDORFER: </font></b><font size="4">Hvala lepa za besedo. </font><br/>
<font size="4">	To je nekako res tak svečan zaključek. Začela bi s tem, da imam eno lepo novico pa eno manj lepo. Torej, slaba novica je mogoče ta teden stara nekaj dni, da ob rebalansu proračuna smo ta teden izgubili ravno na račun delovanja centra oziroma še ne vem, ali bomo izgubili, ker je v četrtek seja Vlade, od 520 tisoč skoraj 350 tisoč, torej naj bi nam odobrili samo 150 tisoč; gre za reze proračuna. Jaz sem včeraj ministru za finance dr. Bertonclju takoj pisala, da bo s tem onemogočeno naše delo, kajti s 150 tisoč evri ne bomo zmogli ustanoviti oziroma realizirati vseh projektov. Gre za zelo pomembno institucijo in bi bilo slabo sporočilo, če bi na začetku ne zmogla delovati. Tako resnično upam, da bo prisluhnil temu. Torej ne gre za neko povečanje kar tako, ampak za res upravičeno. Toliko, da ste seznanjeni, no, s tem. </font><br/>
<font size="4">	Sicer pa najlepša hvala, prehajam na lepši del. Hvala za to vaše pozitivno mnenje. Hkrati vam pa želim tudi čudovite praznike in srečno, zdravo novo leto! Hvala lepa. </font><br/>
<br/>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam. </font><br/>
<font size="4">	Tudi v tem trenutku mi dovolite, glede na to, da smo vse članice in člani te komisije zbrani tu v mali dvorani, in glede na to, da gre za zadnjo sejo v tem letu - recimo, malo se šalim, ampak še ne vemo čisto natančno, zaenkrat tako kaže -, vam želim lepe, vesele, blagoslovljene božične praznike in vse dobro v letu, ki prihaja. Hvala in srečno! </font><br/>
<font size="4">	Zaključujem sejo Komisije za peticije, človekove pravice in enake možnosti. </font><br/>
<br/>
<b><font size="4">Seja se je končala 19. decembra 2018 ob 9.10. </font></b>
</root>