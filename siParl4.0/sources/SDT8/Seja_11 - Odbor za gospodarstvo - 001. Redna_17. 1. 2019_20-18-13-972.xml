<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA GOSPODARSTVO</font></b><br/>
<b><font size="4">1. seja</font></b><br/>
<br/>
<b><font size="4">(17. januar 2019)</font></b></p></div><br/>
<b><font size="4">Sejo je vodil Gregor Perič, predsednik odbora.</font></b><br/>
<b><font size="4">Seja se je začela ob 12.02. </font></b><br/>
<br/>
<b><font size="4">1. TRAK: (SB)</font></b><br/>
<br/>
<b><font size="4">	PREDSEDNIK GREGOR PERIČ: </font></b><font size="4">Spoštovani vse članice in člani odbora, vabljene ter ostale prisotne lepo pozdravljam! Pričenjam 1. sejo Odbora za gospodarstvo. Obveščam vas, da so zadržani in se seje ne morejo udeležiti naslednji člani, in sicer kolega Boštjan Koražija. Na seji kot nadomestne članice in člani sodelujejo, in sicer kolegico Nino Maurovič nadomešča kolega oziroma obratno Igor Peček bo nadomeščen s kolegico Nino Maurovič, kolega Robert Polnar bo nadomeščen s kolegom Jurijem Lepom in kolega Soniboj Knežak bo nadomeščen z mag. Markom Koprivcem. S sklicem seje ste prejeli tudi dnevni red. Naj pa dodam še eno pooblastilo, in sicer gospa Nada Brinovšek nadomešča gospo Suzano Lep Šimenko. Torej s sklicem ste prejeli dnevni red. Ker v poslovniškem roku nisem prejel predlogov v zvezi z dnevnim redom ugotavljam, da je določen takšen dnevni red kot ste ga prejeli s sklicem seje današnjega odbora. </font><br/>
<br/>
<font size="4">	Prehajamo na obravnavo </font><b><font size="4">1.</font></b><font size="4"> in edine </font><b><font size="4">TOČKE DNEVNEGA REDA – PREDLOG DEKLARACIJE O USMERITVAH ZA DELOVANJE REPUBLIKE SLOVENIJE V INSTITUCIJAH EVROPSKE UNIJE V OBDOBJU JANUAR 2019 – JULIJ 2020.</font></b><font size="4"> Kot gradivo k tej točki ste prejeli besedilo predloga deklaracije, ki ga je Državnemu zboru v obravnavo predložila Vlada. Obveščam vas, da odbor predlog deklaracije obravnava kot matično delovno telo na podlagi drugega odstavka 154. g člena Poslovnika Državnega zbora. na današnji seji bomo pozornost namenili tistim delom predloga deklaracije za katerih obravnavo je odbor vsebinsko oziroma delovno pristojen. Svoje mnenje k predloženi deklaraciji bo odbor skupaj z morebitnimi amandmaji, ki bi jih sprejel, posredoval Odboru za zadeve Evropske unije. K obravnavi te točke so bili vabljeni Vlada, Ministrstvo za gospodarski razvoj in tehnologijo, Ministrstvo za zunanje zadeve, Služba Vlade Republike Slovenije za razvoj in evropsko kohezijsko politiko. Predstavnika Vlade zdaj prosim za dopolnilno obrazložitev predloga deklaracije. Kdo želi uvodno besedo?  </font><br/>
<br/>
<b><font size="4">2. TRAK: (SB) – 12.05</font></b><font size="4">	</font><br/>
<br/>
<font size="4">	(nadaljevanje) Prosim kolegico za potrebe magnetograma, da se predstavi z imenom in priimkom. Izvolite, beseda je vaša. </font><br/>
<br/>
<b><font size="4">	ALENKA SUHADOLNIK:</font></b><font size="4"> Lep pozdrav vsem skupaj. Sem generalna direktorica direktorata za gospodarsko in javno diplomacijo na zunanjem ministrstvu. Dovolite, da najprej opravičim državnega sekretarja Dobrana Božiča, ki ima drugo obveznost in tako bom dala vsaj uvodne iztočnice, pridejo z moje strani. Pred vami je gradivo, ki daje usmeritve za delovanje Slovenije v institucijah Evropske unije v naslednjem letu in pol. V skladu s 5. členom Zakona o sodelovanju med Državnim zborom in Vlado v zadevah EU mora Vlada Republike Slovenije najmanj enkrat letno poročati Državnemu zboru o stanju v Evropski uniji in položaju Slovenije v njej. Državni zbor pa na to na podlagi 110. člena svojega Poslovnika sprejme stališča o političnih usmeritvah za delovanje Slovenije v institucijah Evropske unije in prednostnih nalogah v prihodnjem 18-mesečnem obdobju. Vlada je pripravila predlog deklaracije že 12. zapored. Temeljni namen tega dokumenta je, da z njim prispevamo k preglednemu in ciljno usmerjenemu delovanju Slovenije v institucijah Evropske unije. Poleg izpolnjevanja normativnih določb želi Vlada v pripravljenem gradivu predstaviti dosjeje, ki se bodo v prihodnjem obdobju obravnavali v institucijah in organih Evropske unije, predvsem v svetu in navesti usmeritve, ki jih bodo slovenski predstavnici zagovarjali. Ob tem želi Vlada seznaniti tudi širšo javnost o odprtih vprašanjih, s katerim se srečujeta Evropska unija in Slovenija kot njena država članica. Gradivo je medresorsko usklajeno, upošteva delovni program komisije za leto 2019 in 18-mesečni program tria predsedujočih držav Unije, v tem trenutku Romunije, Finske in Hrvaške, pa tudi rimsko izjavo voditeljev držav članic in institucij Evropske unije iz marca 2017. Pripravljeno je bilo v najkrajšem možnem času ne glede na to, da smo zdaj že v mesecu januarju 2019, in sicer v najkrajšem možnem času po objavi programa tria predsedstev. Program je bil objavljen konec novembra lanskega leta. In gradivo, ki je pred vami, je bilo potrjeno na seji Vlade Republike Slovenije 20 decembra lani. V skladu s Poslovnikom Državnega zbora je program predsedstva nujna podlaga za slovenske usmeritve v naslednjem 18-mesečnem obdobju. Dokument je sestavljen iz predloga deklaracije o usmeritvah za delovanje Republike Slovenije v institucijah EU v obdobju januar 2019 – junij 2020, kjer so predstavljene ključne politične usmeritve naše države za delovanje v institucijah Evropske unije. Ter drugi del dokumenta so prednostne naloge za delov v Svetu v tem obdobju, kjer so podrobneje razdelane tako horizontalna kot  sektorska prednostna področja oziroma prednostne naloge po področjih. V tokratnem predlogu deklaracije, ki jo dajemo v obravnavo na današnji seji odbora, smo posebej izpostavili naslednja področja: evropske volitve v letošnjem letu in institucionalne spremembe, razpravo o prihodnosti Evropske unije in posvetovanje z državljani, pogajanja o izstopu Združenega kraljestva iz Evropske unije, priprava večletnega finančnega okvirja po letu 2020, priprave na predsedovanje Slovenije Svetu v letu 2021, varnost Evrope in Slovenije, uspešno gospodarstvo in trajnostna skrb za okolje, socialno razsežnost prihodnje Evropske unije in krepitev vloge Unije na svetovnem prizorišču. </font><br/>
<font size="4">	Nekaterim nalogam iz obdobja prejšnje deklaracije se bomo posvečali tudi v naslednjem obdobju. Nepričakovani dogodki zadnjega leta oziroma dogodki, ki se razpletajo ravno v teh dneh, pa narekujejo prednostno obravnavo tudi na področjih kjer so nujne prilagoditve Evropske unije na spreminjajoče se razmere. Toliko za uvod z moje strani in v nadaljevanju bo Ministrstvo za gospodarski razvoj in tehnologijo vsebinsko predstavilo izpostavljena področja </font><br/>
<br/>
<b><font size="4">3. TRAK: (SB) – 12.10</font></b><font size="4">	</font><br/>
<br/>
<font size="4">	(nadaljevanje) delovanja. Hvala.</font><br/>
<br/>
<b><font size="4">	PREDSEDNIK GREGOR PERIČ:</font></b><font size="4"> Hvala lepa. Se zahvaljujem predstavnici Ministrstva za zunanje zadeve. Besedo dajem državni sekretarki na Ministrstvu za gospodarski razvoj in tehnologijo gospe Evi Štravs Podlogar. Izvolite. </font><br/>
<br/>
<b><font size="4">	EVA ŠTRAVS PODLOGAR:</font></b><font size="4"> Hvala lepa za besedo. Spoštovani predsednik, spoštovane poslanke in poslanci! V nadaljevanju bom na kratko predstavila področje deklaracije, ki sodi v pristojnost Ministrstva za gospodarski razvoj in tehnologijo in ki je tudi v fokusu tega odbora. Precejšnji del tega poglavja je namenjen konkurenčnosti in enotnemu trgu in skupni trgovinski politiki Evropske unije. Na področju enotnega trga bo Slovenija še naprej proaktivno sodelovala pri obravnavi trenutno odprtih predlogov, ki ostajajo na mizi za nadaljnjo obravnavo in sprejetje. Pri nadaljnjem razvoju enotnega trga je potrebno za optimalne učinke zakonodaje več pozornosti posvetiti usklajevanju politik in predpisov tako na nivoju Evropske unije kot tudi na nacionalni ravni. Na področju podjetniških politik kjer je še vedno poudarek na malih in srednje velikih podjetjih ter na prehodu podjetij iz zagonske faze v fazo širitve si bo Slovenija v prihodnjem obdobju prizadevala za kontinuiteto glede okvirnega programa EU namenjeno malim in srednjim podjetjem glede na dostop do ustreznih finančnih instrumentov, prav tako pa bomo aktivno sodelovali tudi v okviru omrežja odposlancev za mala in velika podjetja. Na področju sodelovalnega gospodarstva, ki posluje preko platform je Slovenija sektorsko že izvedla določene spremembe za prilagodite v skladu z evropsko agendo za sodelovalno gospodarstvo, nekatere pa so še v fazi izvedbe.  Uporabnike in izvajalce vlade tudi občasno obvešča o pravilnem poslovanju tega načina podjetništva, kjer lahko zlahka pride do nepravilnosti. Slovenija bo še naprej sodelovala z evropsko komisijo in drugimi državami članicami za morebitne spremembe oziroma potrebne prilagoditve pri poslovanju preko platform za zagotovitev lojalne konkurence in varnosti storitev na drugi strani in uporabnikov. Glede vsebin industrijske konkurenčnosti bomo še naprej ter na tistih držav članic, ki si prizademo in močno podpiramo čim prejšnji sprejem evropske industrijske strategije. Pričakuje se, da bo to med prioritetnimi nalogami prihodnje sestave Evropske komisije. Tudi na nacionalni ravni bomo pripravili industrijsko strategijo, ki bo predvidoma nagovarjala ključne izzive industrije kot so digitalizacija, dostop do kadrov, učinkovito trženje inovacij, prehod v krožno gospodarstvo in pa trajna naloga odprava obstoječih administrativnih ovir. Na področju varstva intelektualne lastnine, kjer že nekaj časa potekajo intenzivna pogajanja na več dosjejih, bo Slovenija tudi v nadaljevanju aktivno sodelovala in zagovarjala svoja stališča. Spremenjene navade potrošnikov glede uporabe avtorskih del na spletu terjajo ustrezne ureditve delovanja in ureditev razmerij med deležniki. Slovenija podpira nadaljnjo harmonizacijo avtorskega prava v EU in rešitve, ki bodo uravnotežene zagotavljale varstvo avtorskih in sorodnih pravic na eni strani ter hkrati upoštevale interese uporabnikov in varovanih del. Tudi na ostalih dosjejih si bo Slovenija še naprej prizadevala za rešitve skladne z nacionalnimi stališči in usklajeni z resorji. Na področju varstva potrošnikov bo Slovenija še naprej proaktivno sodelovala pri sprejemanju trenutno odprtih predlogov. Nekatera pravila na področju varstva potrošnikov je namreč treba posodobiti v skladu z razvojem v digitalni sferi, zmanjšati relugativna bremena na nekaterih področjih in zagotoviti boljše izvajanje ter uveljavljanje pravil. Glede skupne trgovinske politike naj poudarim, da ima Slovenija, kot veste, izrazito izvozno usmerjeno gospodarstvo, zato je močno izpostavljena razmeram v mednarodnem poslovnem okolju, kot so zdaj vsekakor najbolj aktualni Brexit, trgovinska politika pomembnih svetovnih akterjev, trgovinski sporazumi in delovanje v multilateralnem trgovinskem sistemu .na področju skupine trgovinske politike bo Slovenija še naprej podpirala odprto in pošteno mednarodno trgovino, ki temelji na pravilih, kjer je stabilnost in transparentnost mednarodne trgovine pomembna za povečanje mednarodne konkurenčnosti</font><br/>
<br/>
<b><font size="4">4. TRAK (VI) 12.15</font></b><br/>
<br/>
<font size="4">	(Nadaljevanje) gospodarstva ter zagotavljanje blaginje državljanov Slovenije. Zasledujoč te cilje si bo Slovenija prizadevala za dejavno in konstruktivno sooblikovanje skupne trgovinske politike EU pri sklepanju in izvajanju trgovinskih in naložbenih sporazumov, zakonodajnih predlogov in ukrepov trgovinske politike. Ostala bo zavezana multilateralnemu trgovinskemu sistemu za osrednjo vlogo svetovne trgovinske organizacije. Slovenija izpostavlja odgovornost Evropske unije pri oblikovanju svetovnih pravil in standardov ob spoštovanju temeljnih vrednot EU na področju socialnih in delavskih pravic, varovanja zdravja ljudi, živali, rastlin in okolja, trajnostnega razvoja, pravic do urejanja v javnem interesu, ohranjanja naravnih virov človekovih pravic, poštene in etične trgovine, zaščite podatkov ter uravnoteženega reševanja sporov med državo in investitorji v skladu s pogodbami in mednarodnim pravom. To so sicer izjemno logične stvari, vendar žal v nekaterih državah niso nikoli bile ali pa niso več tako samo po sebi umevne. </font><br/>
<font size="4">	Želim poudariti, da smo na ministrstvu s skrbnostjo in odgovornostjo, seveda, pokrivamo vsa posamezna področja, zato poslankam in poslancem predlagamo, da podprejo ta predlog deklaracije. Hvala lepa. </font><br/>
<br/>
<b><font size="4">	PREDSEDNIK GREGOR PERIČ:</font></b><font size="4"> Najlepša hvala gospe državni sekretarki. Bi želel še kdo z izvršilne veje oblasti besedo? V kolikor ne, potem pa odpiram razpravo za kolege poslanke in poslance v zvezi z dokumentom, ki ga imamo na mizi. Bi želel kdo razpravljati? V kolikor ni želje po razpravi, potem na tej točki razpravo zaključujem in prehajamo na odločanje. </font><br/>
<font size="4">	V razpravo in na glasovanje dajem naslednji predlog mnenja: »Odbor za gospodarstvo je z vidika svoje pristojnosti kot matično delovno telo obravnaval predlog deklaracije o usmeritvah za delovanje Republike Slovenije v institucijah Evropske unije v obdobju januar 2019 - junij 2020 in k njemu nima pripomb.« Želi kdo obrazložiti svoj glas? V kolikor ni te želje prehajamo na glasovanje. </font><br/>
<font size="4">	Kdo je za? (10 članov.) Je kdo proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Potrebno je določiti še poročevalca za sejo Odbora za zadeve Evropske unije. Predlagam, da sem to sam v kolikor nima nihče proti. Okej, se strinjamo. </font><br/>
<br/>
<font size="4">	S tem tudi zaključujem to točko dnevnega reda in današnjo sejo Odbora za gospodarstvo ter se vsem zahvaljujem za udeležbo. Hvala lepa. </font><br/>
<br/>
<b><font size="4">Seja se je končala 17. januarja 2019 ob 12.20.</font></b>
</root>