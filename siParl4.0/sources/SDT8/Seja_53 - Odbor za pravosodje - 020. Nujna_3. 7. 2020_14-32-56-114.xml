<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA PRAVOSODJE </font></b><br/>
<b><font size="4">20. nujna seja</font></b><br/>
<br/>
<b><font size="4">(3. julij 2020)</font></b><br/>
<br/>
</p></div><br/>
<b><font size="4">Sejo je vodil Blaž Pavlin, predsednik Odbora za pravosodje.</font></b><br/>
<b><font size="4">Seja se je začela ob 9.02.</font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK BLAŽ PAVLIN: </font></b><font size="4">Vse članice in člane Odbora za pravosodje, vabljene ter ostale prisotne lepo pozdravljam! </font><br/>
<font size="4">	Pričenjam 20. Nujno sejo Odbora za pravosodje. Obveščam vas, da so zadržani in se seje ne morejo udeležiti naslednje članice in člani odbora: iz Poslanske skupine SAB Maša Kociper. Na seji kot nadomestne članice in člani odbora s pooblastili sodelujejo: Mojca Škrinjar namesto Eve Irgl ter Monika Gregorčič namesto mag. Dušana Verbiča. Ker k dnevnemu redu seje ni bilo predlogov za razširitev oziroma umik katere od predlaganih točk je določen dnevni red seje, kot je bil predlagan s sklicem. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA – OBRAVNAVA ZAHTEVE VRHOVNEGA SODIŠČA REPUBLIKE SLOVENIJE ZA OCENO USTAVNOSTI 3. TOČKE DRUGEGA ODSTAVKA 131. ČLENA ZAKONA O FINANČNEM POSLOVANJU, POSTOPKIH ZARADI INSOLVENTNOSTI IN PRISILNEM PRENEHANJU V DELU, KJER JE PO ZAČETKU POSTOPKA ZARADI INSOLVENTNOSTI DOVOLJENO IZDATI SKLEP O IZVRŠBI NA PODLAGI SODNE ODLOČBE IZDANE O ZAHTEVKU, KATEREGA PREDMET JE TERJATEV, KI SE V STEČAJNEM POSTOPKU PLAČA KOT STROŠEK POSTOPKA, </font></b><font size="4">ki jo bomo obravnavali na podlagi drugega odstavka 265. člena Poslovnika Državnega zbora. Na voljo imamo naslednje gradivo: zahtevo z dne 25. 5. 2020, mnenje Zakonodajno-pravne službe z dne 30. 6. 2020 in mnenje Vlade z dne 24. 6. 2020. K tej točki dnevnega reda so bili vabljeni Zakonodajno-pravna služba in Ministrstvo za pravosodje.</font><br/>
<font size="4">Želi besedo predstavnica Zakonodajno-pravne službe? (Da.) </font><br/>
<font size="4">Izvolite, besedo ima mag. Andreja Kurent. </font><br/>
<br/>
<b><font size="4">MAG. ANDREJA KURENT: </font></b><font size="4">Hvala za besedo predsednik. </font><br/>
<font size="4">Lepo pozdravljeni vsi skupaj!</font><br/>
<font size="4">Torej spet imamo opravka z ustavnim sporom ZFPPIPP. Mislim, da je rekorder v teh postopkih. Po drugi strani pa res, da gre za zelo zahteven zakon. Najkrajše rečeno v našem mnenju ste prebrali, da menimo, da ne vzdržijo trditve Vrhovnega sodišča, da gre za kršitev načela enakosti iz drugega odstavka 14. člena Ustave, saj so po našem mnenju upniki, ki imajo že v rokah sodno odločbo, so torej že speljali ustrezen sodni postopek, niso v istem dejanskem in pravnem položaju kot ostale terjatve. </font><br/>
<font size="4">Hvala lepa. </font><br/>
<br/>
<b><font size="4">PREDSEDNIK BLAŽ PAVLIN: </font></b><font size="4">Hvala. </font><br/>
<font size="4">Morda želi besedo predstavnik Ministrstva za pravosodje? (Da.) Želi. </font><br/>
<font size="4">Besedo ima državni sekretar Zlatko Ratej. Izvolite. </font><br/>
<br/>
<b><font size="4">ZLATKO RATEJ: </font></b><font size="4">Spoštovani gospod predsednik, poslanke in poslanci, lepo pozdravljeni! Hvala za besedo. </font><br/>
<font size="4">Vlada je na 22. redni seji sprejela mnenje o zahtevi Vrhovnega sodišča za oceno ustavnosti 3. točke 131. člena ZFPPIPP, kot je že Zakonodajno-pravna </font><br/>
<br/>
<b><font size="4">2. TRAK: (MK) – 9.05</font></b><br/>
<br/>
<font size="4">	(nadaljevanje) služba povedala in tudi vi. Naj na kratko povzamem zadevo. V postopku prisilne poravnave je tožilčeva stranka za toženo stranko pripravila spremembo načrta finančnega prestrukturiranja. Pred začetkom stečajnega postopka je za storitev izstavila račune. Naj povem, da stečaj kot generalna izvršba teče nad celotnim dolžnikovim premoženjem, ki ga je ta imel v začetku stečajnega postopka. Med tekom stečajnega postopka se torej skuša unovčiti celotno premoženje stečajnega dolžnika z namenom poplačila vseh upnikov. Terjatev te tožilčeve stranke je bila v stečajnem postopku vključena v predračun občasnih stroškov. Ker ni bilo dovolj stečajne mase je bila tožeča stranka zgolj delno poplačan. To razliko vtožuje v pravdi, poenostavljeno povedano tožilčeva stranka meni, da je upravičena, da se poplača tudi preostali del terjatve in je zato tudi vložila tožbo. Pristojno sodišče prve in druge stopnje je razsodilo, da ima tožeča stranka pravni interes za vložitev dajatvene tožbe, dopustnost tožbe zoper stečajnega dolžnika sodišče utemeljuje na razlagi, da je dopustno sprožiti postopek izvršbe in zavarovanja, poenostavljeno povedano sodišče stoji na stališču, da če je dopustno izvršiti sodbo je dopustno tudi razsoditi in pridobiti torej sodbo. Zadeva je pristala na Vrhovnem sodišču, slednje je dopustilo revizijo. Pri odločanju revizije je Vrhovno sodišče ocenilo, da je del ZFPPIPP, ki bi ga moralo uporabiti v nasprotju z Ustavo, meni da zakon omogoča različno obravnavanje poplačila dveh kategorij upnikov, občasnih stroškov stečajnega postopka, torej tisti, ki predstavljajo terjatve nastale med postopkom prisilne poravnave. Naj na kratko še povem, da Vlada meni, da stališču predlagatelja ni mogoče pritrditi. Pravna narava terjatev, ki nastanejo od začetka postopka prisilne poravnave do začetka stečajnega postopka je po našem mnenju drugačno od pravne narave terjatev, ki nastanejo po začetku stečajnega postopka, zato menimo, da ZFPPIPP dopušča izdajo sklepa o izvršbi zoper stečajnega dolžnika po začetku postopka zaradi insolventnosti le, če gre za izvršbo na podlagi sodne odločbe, izdane o zahtevku, katerega predmet je terjatev, ki se v stečajnem postopku plača kot strošek postopka. Zato po mnenju vlade ni mogoče očitati neenakega obravnavanja upnikov kot izpostavlja Vrhovno sodišče. Posledično izpodbija ureditev po mnenju vlade ni v neskladju z Ustavo. Na podlagi ustaljenih metod, razlag je namreč mogoča takšna, ki ne pripelje do neenakega obravnavanja upnikov in posledično tudi ne do kršenja 14. člena Ustave, ki določa enakost pred zakonom. To je zaenkrat vse. Hvala. </font><br/>
<br/>
<b><font size="4">PREDSEDNIK BLAŽ PAVLIN: </font></b><font size="4">Hvala državnemu sekretarju za dodatno obrazložitev. </font><br/>
<font size="4">Obveščam vas, da Boris Doblekar na današnji seji odbora nadomešča poslanca Franca Breznika. Želi kdo od članic in članov odbora razpravljati o mnenju Zakonodajno-pravne službe o navedeni zahtevi? (Ne.) Ugotavljam, da ne, zato zaključujem razpravo in prehajamo na odločanje. </font><br/>
<br/>
<font size="4">Na podlagi 265. člena Poslovnika Državnega zbora dajem na glasovanje mnenje; »Odbor za pravosodje podpira mnenje Zakonodajno-pravne službe o zahtevi Vrhovnega sodišča Republike Slovenije za oceno ustavnosti tretje točke drugega odstavka 131. člena Zakona o finančnem poslovanju v postopkih zaradi insolventnosti in prisilnem prenehanju v delu, kjer je po začetku postopka zaradi insolventnosti dovoljeno izdati sklep o izvršbi na podlagi sodne odločbe izdane v zahtevku, katerega predmet je terjatev, ki se v stečajnem postopku plača kot strošek postopka.« Glasujemo. </font><br/>
<font size="4">Kdo je za? (10 članov.) Kdo je proti? (Nihče.)</font><br/>
<font size="4">Ugotavljam, da je mnenje sprejeto. </font><br/>
<br/>
<font size="4">Odbor bo pripravil poročilo, v katerega bo sprejeto mnenje vključeno in ga poslal Zakonodajno-pravni službi, ki v skladu z 266. členom Poslovnika Državnega zbora pripravi odgovor za Ustavno sodišče. </font><br/>
<br/>
<font size="4">Zaključujem to točko dnevnega reda in današnjo sejo Odbora za pravosodje. Hvala. </font><br/>
<br/>
<b><font size="4">Seja je bila končana 3. julija 2020 ob 9.09.</font></b>
</root>