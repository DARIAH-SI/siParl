<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA GOSPODARSTVO</font></b><br/>
<b><font size="4">22. nujna seja</font></b><br/>
<br/>
<b><font size="4">(6. julij 2020)</font></b><br/>
</p></div><br/>
<b><font size="4">Sejo je vodil mag. Branislav Rajić, predsednik Odbora za gospodarstvo.</font></b><br/>
<b><font size="4">Seja se je začela ob 12.01.</font></b><br/>
<br/>
<b><font size="4">1. TRAK: (MK) </font></b><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Lep dober dan. Vse članice in člane Odbora, vabljene ter ostale prisotne lepo pozdravljam. </font><br/>
<font size="4">	Pričenjam 22. nujno sejo Odbora za gospodarstvo. Obveščam vas, da so zadržani kolega Franc Rosec in ga nadomešča kolegica Nada Brinovšek in kolega Edvard Paulič bo nadomeščen tokrat s kolegico Tino Heferle. Kolega Jani Ivanuša se je opravičil. </font><br/>
<font size="4">	S sklicem seje ste prejeli naslednji dnevni red: 1. točka – Predlog stališča Republike Slovenije do prenovljenega predloga večletnega finančnega okvira EU (2021-27) in instrumenta za okrevanje, EPA 1248-VIII, EU U 958. Naknadno ste bili 3. 7. obveščeni o širitvi dnevnega reda z naslednjo točko: Predlog stališča do Predloga sklepa Sveta o podpisu, v imenu Evropske unije, Sporazuma med Evropsko unijo in Vlado Ljudske republike Kitajske o sodelovanju na področju geografskih označb in njihovi zaščiti,</font><font size="4"> </font><a href="https://www.dz-rs.si/wps/PA_DZ-LN-Iskalnik/EpaLinkServlet?epa=1257-VIII&amp;pathPrefix=/wps/portal"><font size="4">EPA 1257-VIII</font></a><font size="4">,</font><font size="4"> EU U 960.</font><br/>
<font size="4">	Ker v poslovniško določenem roku nisem prejel drugih predlogov za spremembo je določen takšen dnevni red seje kot ste ga prejeli s sklicem, vključno z razširitvijo. Obveščam, da bo 1. točka zaprta za javnost, saj je gradivo označeno s stopnjo zaupnosti interno. Članice in članice opozarjam, da je možno glasovati le z glasovalnimi karticami.</font><br/>
<font size="4">	</font><br/>
<font size="4">Prehajamo na obravnavo </font><b><font size="4">A1. TOČKE DNEVNEGA REDA - PREDLOG STALIŠČA DO PREDLOGA SKLEPA SVETA O PODPISU, V IMENU EVROPSKE UNIJE, SPORAZUMA MED EVROPSKO UNIJO IN VLADO LJUDSKE REPUBLIKE KITAJSKE O SODELOVANJU NA PODROČJU GEOGRAFSKIH OZNAČB IN NJIHOVI ZAŠČITI,</font></b><b><font size="4"> </font></b><a href="https://www.dz-rs.si/wps/PA_DZ-LN-Iskalnik/EpaLinkServlet?epa=1257-VIII&amp;pathPrefix=/wps/portal"><b><font size="4">EPA 1257-VIII</font></b></a><b><font size="4">,</font></b><b><font size="4"> EU U 960. </font></b><font size="4">Predlagatelj stališče Republike Slovenije je Vlada. Odbor je matično delovno telo za obravnavo te točke, ki jo bo obravnaval na podlagi drugega odstavka 154.h člena Poslovnika Državnega zbora. K tej točki so bili vabljeni Vlada, Ministrstvo za gospodarski razvoj in tehnologijo. Besedo dajem predstavniku Vlade za dopolnilno obrazložitev predloga stališča, državni sekretar gospod Simon Zajc. Izvolite. </font><br/>
<br/>
<b><font size="4">SIMON ZAJC: </font></b><font size="4">Hvala za besedo gospod predsednik, spoštovane poslanke, spoštovani poslanci, kolegi. Dovolite, da vam na kratko predstavim predlog stališča Republike Slovenije, ki se nanaša na sklep o podpisu sporazuma med Evropsko unijo in pa Vlado Ljudske republike Kitajske o sodelovanju na področju geografskih označb in njihovi zaščiti. Predlog stališča je pripravljen v sodelovanju z Ministrstvom za kmetijstvo, gozdarstvo in prehrano, ki je tudi vsebinsko pristojno. </font><br/>
<br/>
<b><font size="4">2. TRAK: (MK) – 12.05</font></b><br/>
<br/>
<b><font size="4">	</font></b><font size="4">(nadaljevanje) Pogajanja za sklenitev sporazuma med EU in Kitajsko so trajala pet let. V imenu EU se je na podlagi mandata, ki ga je sprejel EU pogajala Evropska komisija. Ocenjujemo, da je besedilo sporazuma uravnoteženo. Sporazum ima široko podporo držav članic EU. Po zadnjih informacijah bo odbor stalnih predstavnikov gradivo obravnaval predvidoma že prihodnji teden, mislim, da 14. 7. Sporazum določa visoko raven zaščite predlaganih geografskih označb EU na kitajskem trgu ter geografskih označb Kitajske na EU trgu. Pomeni nadgradnjo zaščite geografskih označb kot jo določa WTO v sporazumu o trgovinskih vidikih pravic intelektualne lastnine. Za geografske označbe EU navedene v prilogi 4 je predvidena zaščita vsaj na ravni člena 23. Sporazuma TRIPS, že ob začetku veljavnosti sporazuma. V to skupino sodi tudi slovensko vino vipavska dolina. Zaščitene geografske označbe Kitajske so navedene v prilogi 3. Za 175 dodatnih geografskih označb EU navedene v prilogi 6 je predvidena zaščita v prvi štirih letih od začetka veljavnosti sporazuma. V to skupino sodijo Goriška Brda, vino Štajerska Slovenija, med Slovenski med in bučno olje Štajersko prekmursko bučno olje. Slovenija pa ima skupaj s Hrvaško zaščiten še pršut Istrski pršut. Zaščitene geografske označbe Kitajske, ki jih je tudi 175, so pa navedene v prilogi 5. Sporazum določa mehanizem za nadaljnje dodajanje novih geografskih označb. Uvoz, izvoz in trženje proizvodov z geografskimi označbami iz priloge 3 ali 4 se izvajajo v skladu z veljavnimi predpisi, ki se uporabljajo na ozemlju pogodbenice, v kateri se proizvodi dajejo na trg. Sporazum določa tudi ustanovitev skupnega odbora, ki je sestavljen iz predstavnikov pogodbenic. Zadevni odbor spremlja izvajanje in delovanje sporazuma ter spodbuja krepitev sodelovanja in dialoga v zvezi z geografskimi označbami.  Sporazum prinaša gospodarske koristi tako za Evropsko unijo, kot seveda tudi za Slovenijo, zagotavlja konkurenčne prednosti, deluje spodbujevalno na podeželska območja, je prvi pomemben dvostranski trgovinski sporazum med EU in Kitajsko, njegova sklenitev je tudi v skladu s splošno strategijo Evropske unije za spodbujanje politike geografskih označb EU in je pomemben korak v smeri splošnega mednarodnega priznavanja geografskih označb. Sporazum je pomemben tudi z vidika celovitega sodelovanja med Evropsko unijo in Kitajsko in je vključen v program sodelovanja Agenda 2025. Glede na navedeno predlagamo, da odbor podpre predlog stališča Republike Slovenije, ki se glasi: Republika Slovenija podpira predlog sklepa Sveta o podpisu in Predlog sklepa Sveta o sklenitvi sporazuma med Evropsko unijo in Vlado Ljudske republike Kitajske o sodelovanju na področju geografskih označb in njihovi zaščiti. Hvala. </font><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Hvala lepa gospod državni sekretar. Zdaj pa odpiram razpravo. Imamo prijavljene, kolega Andrej Černigoj, izvolite. </font><br/>
<br/>
<font size="4">	</font><b><font size="4">ANDREJ ČERNIGOJ (PS NSi): </font></b><font size="4">Gospod predsedujoči, hvala za besedo. Jaz bi tukaj res pozdravljal podpis sporazuma, ker je v interesu gospodarstva, predvsem pa podpira lokalnega predelovalca, vinarja oziroma čebelarja. Tukaj moram reči, kot sin vinarja moram reči, da sem zelo vesel, da je slovensko vino Vipavska dolina, bo zaščiteno takoj in predvsem tudi vino Goriška Brda, v nadaljevanju pa vino Štajerska Slovenija. In ker smo zaščitili tudi, ne kako naredili smo, Slovenija je kriva, da praznujemo tudi svetovni dan medu, da smo zaščitili Slovenski med, ki je med najbolj kakovostnejšimi na svetu in bučno olje Štajersko prekmursko bučno olje. Tako, da še enkrat bi rad poudaril, da pozdravljam podpis sporazuma, ki je v interesu gospodarstva in predvsem pa podpira lokalnega predelovalca. Najlepša hvala. </font><br/>
<br/>
<b><font size="4">	PREDSEDNIK MAG. BRANISLAV RAJIĆ: </font></b><font size="4">Hvala kolega Černigoj. Imamo še kakega razpravljavca? (Ne.) S tem pa zaključujem razpravo. Ker k predlogu stališča ni bilo vloženih amandmajev, dajem v razpravo in na glasovanje naslednji predlog mnenja: Odbor za gospodarstvo podpira Predlog stališča do predloga sklepa Sveta o podpisu v imenu Evropske unije, sporazuma med Evropsko unijo in Vlado Ljudske republike Kitajske o sodelovanju na področju geografskih označb in njihovi zaščiti, EPA 1257-VIII, EU U 960, </font><br/>
<br/>
<b><font size="4">3. TRAK: (MK) – 12.10</font></b><br/>
<br/>
<font size="4">	(nadaljevanje) ki ga je predložila vlada in predlaga Odboru za zadeve Evropske unije, da predlog stališča sprejme. Poslanke in poslance prosim, da preverite delovanja glasovalnih naprav. Glasujemo o tem mnenju. Začenjamo glasovanje. </font><br/>
<font size="4">	Kdo je za? (13 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	Če se strinjate bi odbor pristojnemu Odboru za zadeve Evropske unije poročal pisno? Ne vidim nasprotovanja. S tem zaključujem to točko dnevnega reda. </font><br/>
<br/>
<font size="4">	Prekinjam javni del seje in odrejam 10 minut odmora, da lahko nadaljujemo z naslednjim delom seje. </font><br/>
<br/>
<b><font size="4">Odprti del seje je bil končan 6. julija 2020 ob 12.11.</font></b>
</root>