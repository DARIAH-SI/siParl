<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">107. redna seja</font></b></p></div><div align="center"><b><font size="4">(28. maj 2021)</font></b></div><br/>
<b><font size="4">Sejo je vodil mag. Marko Pogačnik, predsednik Odbora za zadeve Evropske unije.</font></b><br/>
<b><font size="4">Seja se je začela ob 8.01.</font></b><br/>
<br/>
<b><font size="4">1. TRAK: (IP) </font></b><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Spoštovane kolegice in kolegi, začenjam 107. sejo Odbora za zadeve Evropske unije. Obveščam vas, da so zadržani in da se seje ne morejo udeležiti in da so se opravičili naslednje poslanke in poslanci: gospa Violeta Tomić, gospa Nataša Sokič, gospod mag. Marko Koprivc, gospod dr. Franc Trček in gospod Zmago Jelinčič Plemeniti. </font><br/>
<font size="4">Kot nadomestna poslanka poslanka gospa Andreja Zabret nadomešča poslanca gospoda Nika Prebila. </font><br/>
<font size="4">Obveščam vas, da so na sejo povabljeni poslanci Evropskega parlamenta iz Republike Slovenije, Urad predsednika Republike Slovenije, kabinet predsednika Vlade ter predstavniki Vlade in Državnega sveta. </font><br/>
<font size="4">Vse navzoče lepo pozdravljam. Prehajamo na določitev dnevnega reda seje. S sklicem seje ste prejeli dnevni red. Ker v poslovniškem roku nisem prejel predlogov za njegovo spremembo, je določen takšen dnevni red seje, kot je določen. </font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA DIREKTIVE SVETA O SPREMEMBI DIREKTIVE 2006/112ES GLEDE OPROSTITVE PRI UVOZU IN NEKATERIH DOBAVAH V ZVEZI Z UKREPI UNIJE V JAVNEM INTERESU. </font></b><br/>
<font size="4">Gradivo k točki smo prejeli od Vlade Republike Slovenije 13. maja 2021 na podlagi 1. odstavka 4. člena Zakona o sodelovanju med Državnim zborom in Vlado v zadevah Evropske unije. Skrajni rok za njegovo obravnavo v Državnem zboru je danes. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve Evropske unije kot pristojnemu odboru in Odboru za finance kot matičnemu delovnemu telesu. Slednji ga je obravnaval na svoji 59. nujni seji 26. maja in sprejel mnenje, ki smo ga prejeli. </font><br/>
<font size="4">Naprošam državno sekretarsko na Ministrstvu za finance mag. Majo Hostnik Kališek, da nam predstavi predlog direktive in zlasti predlog stališča Republike Slovenije do direktive. </font><br/>
<br/>
<b><font size="4">MAG. MAJA HOSTNIK KALIŠEK: </font></b><font size="4">Spoštovani predsednik, spoštovane poslanke in spoštovani poslanci. </font><br/>
<font size="4">Dovolite mi, da na kratko predstavim predlog stališča Republike Slovenije do predloga direktive Sveta o spremembi direktive 2006/112/ES glede oprostitev pri uvozu in nekaterih dobavah v zvezi z ukrepi Unije v javnem interesu, ki ga je Državnemu zboru posredovala Vlada. Gre za predlog direktive, s katerim se blago in storitve, ki jih državam članicam v času krize dajejo na voljo Evropska komisija ter organi in agencije EU, oprostijo plačila davka na dodano vrednost. Izkušnje s koronavirusno pandemijo so namreč pokazale, da je DDV, ki se zaračunava na nekatere transakcije, dodaten strošek pri javnih naročilih, ki obremenjuje že tako omejene proračune. S to pobudo se bo zato povečala učinkovitost sredstev EU, ki se v javnem interesu uporabljajo za odziv na izredne krize, kot so naravne in druge nesreče. Po uveljavitvi predlaganih sprememb bodo komisija ter druge agencije in organi EU blago in storitve lahko uvažali in kupovali brez DDV-ja, kadar bodo te dobave brezplačno razdeljene kot del odziva EU na izredne razmere. Prejemniki teh dobav bodo lahko države članice ali tretje osebe, kot so nacionalni organi ali institucije. Primeroma bolnišnice, nacionalni zdravstveni organi ali nacionalni organi za odzivanje na nesreče. Ti bodo blago in storitve namenili za obvladovanje razmer v času krize, za zdravstvene protiukrepe vseh vrst, nezdravstveno blago, potrebno za reševanje humanitarnih kriz, ter številne storitve, ki so ali niso povezane z zdravstvenim sektorjem. Blago in storitve, vključene v predvideno oprostitev DDV, tako med drugim vključujejo: primeroma materiale za diagnostično testiranje in laboratorijsko opremo, osebno zaščitno opremo, izmenjavo medicinskih strokovnjakov, zdravila in antibiotike, krvne proizvode, protitelesa in podobno. S tem predlogom se dopolnjujejo ukrepi, ki so na področju DDV-ja že bili sprejeti v zvezi z zagotavljanjem hitre, učinkovite in ciljno usmerjene rešitve za nujne potrebe, ki so se pojavile med koronavirusno pandemijo in okrevanja po njej, ki pa so začasne in imajo omejeno področje uporabe. </font><br/>
<font size="4">V stališču je zapisano, da se Republika Slovenija glede na izkušnje, pridobljene med koronavirusno pandemijo, strinja, da je treba v največji meri </font><br/>
<br/>
<b><font size="4">2. TRAK: (IP) – 8.05</font></b><br/>
<br/>
<b><font size="4">	</font></b><font size="4">(nadaljevanje) olajšati ukrepe Unije v zvezi z njeno pripravljenostjo za ukrepanje v primerljivih razmerah v prihodnosti. V tem okviru Slovenija ne nasprotuje temu predlogu spremembe direktive o DDV in oprostitvi plačila DDV-ja za blago in storitve, ki jih državam članicam v zvezi z odzivom na krize ter naravne in druge nesreče daje na voljo Evropska komisija ali agencija oziroma organi, ustanovljeni na podlagi Unije, kateri le-ti dobave pridobijo pri izvajanju javnih pooblastil, podeljenih v javnem interesu in v skladu s pravom Unije. Da se omogoči takšno ukrepanje, se Slovenija strinja, da je treba uvesti dovolj široko oprostitev plačila DDV-ja za te primere transakcij, pri čemer se bo pri obravnavi tega predloga prizadevala za opredelitev določneje in jasneje opredeljenega obsega oprostitve, kot to izhaja iz podanega predloga. Prav tako si bo Slovenija prizadevala za določitev primernega oziroma razumnega roka za uskladitev nacionalne zakonodaje z direktivo. Spoštovane poslanke in poslanci, upoštevaje navedeno Vlada predlaga, da predlog stališča podprete. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala državni sekretarki za predstavitev. </font><br/>
<font size="4">Za predstavitev mnenja matičnega delovnega telesa, Odbora za finance, naprošam poslanca gospoda Ferjana. </font><br/>
<br/>
<b><font size="4">JURE FERJAN (PS SDS): </font></b><font size="4">Gospod predsednik, hvala za besedo, spoštovane poslanke, spoštovani poslanci. </font><br/>
<font size="4">Odbor za finance je na podlagi 1. in 2. odstavka 154.h člena Poslovnika Državnega zbora obravnaval omenjen predlog stališča in sprejel tudi mnenje. In sicer, da Odbor za finance podpira predlog stališča Republike Slovenije do predloga direktive Sveta o spremembi direktive 2006/112/ES glede oprostitve pri uvozu in nekaterih dobavah v zvezi z ukrepi Unije v javnem interesu EPA 1874 EU 1010, ki ga je predložila Vlada in predlaga pristojnemu Odboru za zadeve Evropske unije, da predlog stališča sprejme. </font><br/>
<font size="4">Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala kolegu Ferjanu. </font><br/>
<font size="4">Na 65. seji 25. maja je gradivo k točki obravnavala tudi Komisija Državnega sveta za mednarodne odnose in evropske zadeve ter sprejela mnenje, ki smo ga prejeli. Za predstavitev mnenja Komisije Državnega sveta k predlogu stališča Republike Slovenije naprošam člana komisije gospoda Terčon. </font><br/>
<br/>
<b><font size="4">DAVORIN TERČON: </font></b><font size="4">Hvala lepa, predsednik, spoštovane poslanke in poslanci, spoštovani vsi prisotni. </font><br/>
<font size="4">Predsednik, kot ste rekel, je Komisija za mednarodne zadeve in evropske zadeve Državnega sveta Republike Slovenije 25. maja obravnavala predlog stališč. Vprašanja, ki so bila postavljena, so se nanašala predvsem na vprašanja glede obstoja carin na uvoženo blago in glede finančnih posledic. Predstavnica Ministrstva za finance je na vprašanja ustrezno odgovorila, tako da je Komisija na koncu sprejela sklep, soglasno sprejela sklep, da podpira predlog stališč Republike Slovenije do predloga direktive. </font><br/>
<font size="4">Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala gospodu Terčonu za to predstavitev. </font><br/>
<font size="4">Odpiram razpravo poslank in poslancev. Prvi se je k besedi prijavil poslanec gospod Andrej Černigoj. </font><br/>
<br/>
<b><font size="4">ANDREJ ČERNIGOJ (PS NSi): </font></b><font size="4">Spoštovani gospod predsedujoči, hvala za besedo, spoštovani kolegice in kolegi in vsi ostali prisotni. </font><br/>
<font size="4">Boj z nevidnim sovražnikom nas je pustil nepripravljene, predvsem pa smo se z bojem naučili marsikaj in smo ugotovili, Evropska unija je potegnila neke konsekvence. Lahko bi rekli, da je Evropska unija na tem področju samoučeča se organizacija in je ugotovila, da so nekatere zadeve, predvsem tukaj s strani DDV-ja, potrebne. Zakaj je po mojem mnenju tako? Če na hitro oprostimo DDV, nam ostane več denarja, da s tem lahko kupimo več blaga in naredimo več storitev, kar posledično pomeni tudi, da se ta prepotreben material tudi potem v večji količini nabavi in posledično v večji količini razdeli tudi državam članicam. </font><br/>
<font size="4">Prav s tem zadnjim stavkom mislim, da je to najbolj pomembno, in zaradi tega si zasluži, da to tudi podpremo, zato bom sam osebno to tudi podprl. </font><br/>
<font size="4">Hvala. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala kolegu Černigoju. Vidim, da interesa za razpravo ni več, zato na glasovanje dajem predlog stališče Republike Slovenije do predloga direktive, ki se glasi: »Republika Slovenija se glede na izkušnje, pridobljene med pandemijo covid-19, strinja, da je treba </font><br/>
<br/>
<b><font size="4">3. TRAK: (IP) – 8.10</font></b><br/>
<br/>
<b><font size="4">	</font></b><font size="4">(nadaljevanje) v največji možni meri olajšati ukrepe Unije v zvezi z njeno pripravljenostjo za ukrepanje v primerljivih razmerah v prihodnosti. V tem okviru ne nasprotuje predlogu spremembe direktive Sveta 2007/112/ES o skupnem sistemu davka na dodano vrednost, s katerim je predvidena oprostitev plačila davka na dodano vrednost za blago in storitve, ki jih državam članicam v zvezi z odzivom na krize ter naravne in druge nesreče daje na voljo Evropska komisija ali Agencija oziroma organi, ustanovljeni na podlagi Unije, kadar Komisija ali takšna agencija oziroma organ to blago ali storitev pridobi pri izvajanju javnih pooblastil, podeljenih v javnem interesu in v skladu s pravom Unije. Da se omogoči takšno ukrepanje, se Slovenija strinja, da je treba uvesti dovolj široko oprostitev plačila davka na dodano vrednost za te primere transakcij, pri čemer se bo pri obravnavi predloga direktive prizadevala za opredelitev določneje in jasneje opredeljenega obsega te oprostitve davka na dodano vrednost, kot to izhaja iz podanega predloga. Prav tako si bo Slovenija prizadevala za določitev primernega oziroma razumnega roka za uskladitev nacionalne zakonodaje z direktivo.«</font><br/>
<font size="4">	Začenjamo z glasovanjem. Glasujemo. Za je glasovalo 10, nihče proti. </font><br/>
<font size="4">	(Za je glasovalo 10.) (Proti nihče.)</font><br/>
<font size="4">	S tem ugotavljam, da je sklep sprejet. </font><br/>
<br/>
<font size="4">Prehajamo na </font><b><font size="4">2. TOČKO DNEVNEGA REDA – ZASEDANJE SVETA EVROPSKE UNIJE ZA PROMET, TELEKOMUNIKACIJE IN ENERGIJO, LUKSEMBURG, 3. IN 4. JUNIJ. </font></b><br/>
<font size="4">Gradivo za del zasedanja Sveta, ki se nanaša na področje prometa in bo potekalo 3. junija, smo prejeli od Vlade Republike Slovenije 27. maja na podlagi 8. člena Zakona o sodelovanju med Državnim zborom in Vlado o zadevah Evropske unije. Drugi dan zasedanja, 4. 6., bo Svet obravnaval zadeve s področja telekomunikacije. Za ta del zasedanja bo Vlada izhodišče za udeležbo slovenske delegacije obravnavala in sprejela na svoji seji naslednji teden in nam bo po njej tudi posredovala gradivo, zato danes pri tej točki obravnavamo samo izhodišča za udeležbo slovenske delegacije na prvem delu zasedanja Sveta, na katerem bo obravnaval zadeve s področja prometa. </font><br/>
<font size="4">Naprošam državnega sekretarja na Ministrstvu za infrastrukturo gospoda Blaža Košoroka, da nam predstavi omenjena izhodišča. </font><br/>
<br/>
<b><font size="4">BLAŽ KOŠOROK: </font></b><font size="4">Spoštovani predsednik, poslanke in poslanci, hvala lepa za besedo. </font><br/>
<font size="4">Torej, kot je bilo omenjeno, bodo 3. junija na zasedanju Sveta za promet, telekomunikacije in energijo obravnavane točke predvsem s področja prometa, torej portugalsko predsedstvo je za zasedanje Sveta pripravilo sprejem treh tako imenovanih splošnih pristopov in sprejem dveh sklopov Sveta. Portugalsko predsedstvo je na področju letalskega prometa pripravilo sprejem splošnega pristopa k predlogu uredb o enotnem evropskem nebu, torej »single European sky«, katerih cilj je izboljšati splošno učinkovitost organizacije upravljanja evropskega zračnega prostora in reformo industrije, ki zagotavlja navigacijske službe zračnega prometa. </font><br/>
<font size="4">Naša država podpira kompromisno besedilo, ki ga je pripravilo portugalsko predsedstvo, saj odpravlja vse bistvene dvome Slovenije do predloga komisije in korektno odraža tudi stališče držav članic. Na področju kopenskega prometa je predviden sprejem tako kot splošnega pristopa k predlogu direktive o uporabi najetih vozil. Cilj te direktive je dodatno optimizirati možnost najemanja tovornjakov v drugi državi članici, povečanje prožnosti pri organizaciji tovornega prometa in s tem produktivnosti zadevnih podjetij. Slovenija predlog kompromisnega predloga portugalskega predsedstva podpira. </font><br/>
<font size="4">Na področju plovbe po celinskih vodah je pripravljen sprejem splošnega pristopa k tako imenovanem predlogu direktive o priznavanju poklicnih kvalifikacij na področju plovbe po celinskih plovnih poteh. Besedilo direktive so morali dopolniti, da se prepreči praktične težave, ker prej ni bilo določeno prehodno obdobje za dokumente, ki so jih izdale tretje države in ki trenutno države članice priznavajo enostransko ali v skladu z mednarodnimi sporazumi. Na pobudo držav članic brez celinskih plovnih poti, to je tudi Slovenija, je portugalsko predsedstvo v nov kompromisni predlog dodalo določbe, da državam članicam, kjer plovba po celinskih plovnih poteh tehnično ni mogoča,</font><br/>
<br/>
<b><font size="4">4. TRAK: (IP) – 8.15</font></b><br/>
<br/>
<b><font size="4">	</font></b><font size="4">(nadaljevanje) ni treba prenesti osnovne direktive in njenih sprememb. Slovenija bo tako pripravljena splošen pristop na junijskem zasedanju sveta TTE, podprla. </font><br/>
<font size="4">	Potem pa še, portugalsko predsedstvo je pripravilo tudi sprejem sklepov Sveta o postavljanju železnic v ospredje trajnostne in pametne mobilnosti in sprejem sklepov strategij Evropske komisije za trajnostno in pa pametno mobilnost. Ministri bodo tako v popoldanskem delu povabljeni tudi k izmenjavi mnenj glede nadaljnjega dela pri strategiji za trajnostno mobilnost. Razprava bo vezana na vprašanja o dodatnih ukrepih, aktivnostih, potrebnih za bolj trajnostni, pameten, odporen transportni sektor ter razpoložljivih virih, tudi finančnih, za doseganje teh ciljev. </font><br/>
<font size="4">	Pod točko razno bo predsedstvo predstavilo stanje pri ostalih zakonodajnih predlogih, ki so trenutno v obravnavi, med drugim tudi direktive o evrovinjeti. Komisija bo v nadaljevanju podala najnovejšo informacijo o projektu digitalni obrazec za lokalizacijo potnika. Češka delegacija bo najverjetneje poročala o dogodku v okviru turneje CITS v Brnu, Avstrija, Nizozemska pa bosta predstavili poročilo o napredku, platforme za mednarodni železniški potniški promet. Nizozemska delegacija bo nadalje predstavila pobudo o preprečevanju izgube zabojnikov z ladij, Ciper bo poročal o letalski povezljivosti in okrevanju po pandemiji. In na koncu bomo mi kot naslednja predsedujoča predstavili svoj program na področju prometa. V času kosila pa bo potekala ministrska razprava na temo vpliva covida na transportni sektor. </font><br/>
<font size="4">	Hvala lepa. </font><br/>
<br/>
<b><font size="4">PREDSEDNIK MAG. MARKO POGAČNIK: </font></b><font size="4">Hvala državnemu sekretarju. </font><br/>
<font size="4">Odpiram razpravo poslank in poslancev. K besedi se je prijavil poslanec gospod Andrej Černigoj. Beseda je vaša.</font><br/>
<br/>
<b><font size="4">ANDREJ ČERNIGOJ (PS NSi): </font></b><font size="4">Spoštovani gospod predsedujoči, spoštovani državni sekretar, kolegice in kolegi. </font><br/>
<font size="4">Lahko bi rekli, da ta točka, bi jo povzeli z eno besedo oziroma z enim stavkov, cilji Evropske unije za zeleno Evropo na nebu, na vodi in na kopnem. Tukaj, tukaj, ko sem že omenil vsa tri področja, bom jih na kratko predstavil in recimo poudaril tiste stvari, ki se meni zdijo najbolj pomembne. </font><br/>
<font size="4">Najprej enotno evropsko nebo. Ta zakonodaja oziroma pogajanja v Evropski uniji potekajo že kar nekaj časa. Sama komisija je začela že z letom 2013, potem v bistvu predzadnji predlog je predstavilo nemško predsedstvo, ki ga je potem nekako portugalsko predsedstvo dokončalo in pripravilo nekako kompromisni predlog, katerega podpira tudi Republika Slovenija. Ta kompromisni predlog portugalskega predsedstva tudi nekako spoštuje in sprejema vsa stališča Republike Slovenije, ki jih je imela do predhodnega stališča nemškega predsedstva, tako da jaz to zelo podpiram. 	Mogoče samo še en vidik. Kar nekaj evropskih velikih držav se odloča za prepoved kratkih letalskih letov, predvsem tam, kjer so dobre alternativne potniške povezave. To se meni zdi zelo, zelo, zelo pozitivna zadeva, recimo jaz sem bil veliko v tujini, v Nemčiji, in recimo Franciji, kjer so železniške povezave zelo dobro povezane, razvejane, predvsem pa so tako imenovani hitri vlaki zelo hitri, tako da prideš iz točke A v točko B z vlakom hitreje in ceneje kot z letalom, in to se mi zdi prav, edino prav, da se mogoče tudi Evropska unija na tem področju še več, še več naredi. Kar se mi zdi pa zelo v redu, je to, da si je Evropska unija postavila cilj, da bo z emisijo v zračnem prostoru s temi nekako cilji zmanjšala tudi do 10 %. </font><br/>
<font size="4">Druga zadeva, plovba po celinskih vodah. Tukaj, čeprav moram reči, da Slovenija nima tako velikih celinskih plovnih voda, kot je recimo Donava ali Ren. </font><br/>
<font size="4">/ vmesno oglašanje/</font><br/>
<font size="4">Mogoče pa v prihodnosti, nikoli ne vemo, a ne. Se mi zdi ena zadeva zelo pomembna, da predvsem s strani debirokratizacije, da ni tega treba Sloveniji nekako uvesti v svoj pravni sistem, in to tudi podpiram. </font><br/>
<font size="4">Zadnja točka, ki jo pa želim, je v bistvu podpora TTE(?) same strategije za trajnostno in pametno mobilnost. Evropska unija, predvsem tudi Slovenija, mora nekako pametno povezati oba prometna podsistema. To govorim predvsem o potniškem in tovornem prometu, da ustrezno </font><br/>
<br/>
<b><font size="4">5. TRAK: (IP) – 8.20</font></b><br/>
<br/>
<b><font size="4">	</font></b><font size="4">(nadaljevanje) nekako z glavnimi gonilniki razvoja in preobrazbe v prometnem sektorju slovenska, mislim, Slovenija, država se mora odpreti in še kako, / nerazumljivo/ nadgraditi. S tem tudi mislim, mislim na avtocestno povezavo Postojna-Jelšane, ki mislim, da je tudi s strani tega, da lahko nekako del tovornega prometa preusmerimo na boljše, hitrejše ceste, ki ustvarjajo manj emisij. </font><br/>
<font size="4">	Pod točko razno. Še enkrat bom poudaril, zelo podpiram naša prizadevanja te vlade, predvsem pa udeležbo vseh naših ministrov in državnih sekretarjev na vseh zasedanjih, na vseh zasedanjih Evropske unije, kar, bom še enkrat poudaril, v preteklosti ni bilo tako. Naši ministri in državni sekretarji so se v preteklosti temu na široko izogibali in mislim, da so to delali veliko škodo. Podpiram ministra Vrtovca, ki bo tudi nekako na koncu, na koncu predstavil delovni program slovenskega predsedstva na področju prometa, ki je tudi nam bil priložen. </font><br/>
<font size="4">	Mogoče samo še kot zanimivost. Dodatne točke, ki so jih predlagale države članice, poglejte si jih, kolegice in kolegi, mogoče se boste malo manj smejali pa mogoče boste kakšno to točko našli zanimivo pa ta točka, jaz mislim, da marsikatera točka bo v prihodnosti krojila promet v Evropi. Tako da jaz bi si želel malo manj smeha v tej dvorani pa več razprave, kolegice in kolegi. </font><br/>
<br/>
<font size="4">	</font><b><font size="4">PREDSEDNIK MAG. MARKO POGAČNIK: </font></b><font size="4">Hvala kolegu Černigoju. </font><br/>
<font size="4">	Vidim, da interesa za razpravo ni, zato na glasovanje dajem naslednji sklep: »Odbor za zadeve Evropske unije se seznani z izhodišči za udeležbo delegacije Republike Slovenije na prvem dnevu zasedanja Sveta Evropske unije za promet, telekomunikacijo in energijo, ki bo v Bruslju, 3. junij, in jih podprl.« </font><br/>
<font size="4">	Začenjamo z glasovanjem. Glasujemo. Za je glasovalo 9, nihče proti. </font><br/>
<font size="4">	(Za je glasovalo 9.) (Proti nihče.)</font><br/>
<font size="4">	S tem ugotavljam, da je sklep sprejet. </font><br/>
<font size="4">	S tem pa tudi končujem 107. sejo Odbora za zadeve Evropske unije. Vsem skupaj se zahvaljujem za današnjo udeležbo in vam želim lep in miren vikend. </font><br/>
<br/>
<b><font size="4">Seja se je končala 28. maja 2021 ob 8.22.</font></b>
</root>