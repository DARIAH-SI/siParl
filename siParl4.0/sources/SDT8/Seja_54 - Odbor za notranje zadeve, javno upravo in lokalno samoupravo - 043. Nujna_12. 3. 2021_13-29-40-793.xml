<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA NOTRANJE ZADEVE, JAVNO UPRAVO IN LOKALNO SAMOUPRAVO</font></b><br/>
<b><font size="4">43. nujna seja</font></b><br/>
<br/>
<b><font size="4">(12. marec 2021)</font></b></p></div><br/>
<b><font size="4">Sejo je vodil mag. Branko Grims, predsednik odbora.</font></b><br/>
<b><font size="4">Seja se je začela ob 13.01. </font></b><br/>
<br/>
<b><font size="4">1. TRAK: (DAG) </font></b><br/>
<br/>
<b><font size="4">	PREDSEDNIK MAG. BRANKO GRIMS: </font></b><font size="4">Spoštovani, vsem lep pozdrav! Ugotavljam, da smo sklepčni. Začenjam 43. nujno sejo Odbora za notranje zadeve, javno upravo in lokalno samoupravo.</font><br/>
<font size="4">	Za današnjo sejo se je opravičil Dušan Šiško. So pa nadomeščanja, in sicer: Gregor Perič nadomešča Dušana Verbiča, Ljubo Žnidar nadomešča Suzano Lep Šimenko in Jure Ferjan nadomešča Anjo Bah Žibert. </font><br/>
<br/>
<font size="4">	Ker nisem prejel predlogov za spremembo dnevnega reda, je ta določen, kot je bil predlagan s sklicem seje.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SPREMEMBI UREDBE 2016/794 V ZVEZI S SODELOVANJEM EUROPOLA Z ZASEBNIMI STRANKAMI, OBDELAVO OSEBNIH PODATKOV S STRANI EUROPOLA V PODPORO PREISKAVAM KAZNIVIH DEJANJ TER VLOGO EUROPOLA NA PODROČJU RAZISKAV IN INOVACIJ. </font></b><br/>
<b><font size="4">	</font></b><font size="4">Besedo dajem predstavniku Vlade, državnemu sekretarju dr. Božu Predaliču za predstavitev predloga stališča.</font><br/>
<br/>
<font size="4">	</font><b><font size="4">DR. BOŽO PREDALIČ: </font></b><font size="4">Hvala za besedo, gospod predsednik.</font><br/>
<font size="4">	Spoštovane dame in gospodje! Skušal bom kratko in strnjeno povzeti ključne elemente te točke, če pa bo potrebno, bom pa skušal širše pojasniti. </font><br/>
<font size="4">	Temeljna naloga Europola je izboljšati učinkovitost in sodelovanje med pristojnimi organi držav članic ter prispevati k odkrivanju, preprečevanju in pregonu kaznivih dejanj v Evropski uniji. Pravna podlaga za delovanje Europola je bila nazadnje spremenjena leta 2016. Med tem časom so se okoliščine delovanja in okoliščine varnostne situacije, napredek tehnologije in vsega toliko spremenile, da je nujno te dokumente posodobiti. </font><br/>
<font size="4">	Da bi se prilagodili novim grožnjam, zlasti v digitalnem svetu, je Evropska komisija decembra lani pripravila predlog sprememb uredbe Europola s ciljem okrepiti vlogo Europola pri pomoči državam članicam pri boju zoper organizirani kriminal in terorizem. Potreba po pomoči, ki jo nudi Europol, je danes drugačna in se mora prilagoditi tehnološkemu razvoju in novim oblikam groženj. Nekatere države same tudi težko sledijo temu tehnološkemu napredku, zato je toliko pomembneje, da damo tu Europolu primerno moč. </font><br/>
<font size="4">	Današnji predlog je vsebinsko povezan tudi s predlogom za spremembo Uredbe o schengenskem informacijskem sistemu, ki predvideva, da bi lahko tudi Europol v schengenski informacijski sistem vpisoval razpise ukrepov za osumljence in storilce kaznivih dejanj iz tretjih držav; to je bila točka, ki ste jo obravnavali in potrdili na prejšnji </font><br/>
<br/>
<b><font size="4">2. TRAK: (DAG) – 13.05</font></b><br/>
<br/>
<b><font size="4">	</font></b><font size="4">(nadaljevanje) seji. </font><br/>
<font size="4">	Glede navedenega predloga je Vlada že pripravila predlog stališča, ki je trenutno v obravnavi v Državnem zboru, kot sem prej omenil, v ločenem postopku. Zato bi se tu fokusirali izključno na predlagane spremembe uredbe o Europolu. </font><br/>
<font size="4">	Glede sprememb uredbe o Europolu predlagamo stališče, da Slovenija predlog podpira, saj meni, da bodo predlagane spremembe pomagale k nadaljnjemu razvoju agencije in krepitvi njene vloge pri odkrivanju najtežjih kaznivih dejanj in seveda tudi k preprečevanju. Podpiramo spremembe, namenjene zagotavljanju boljše operativne podpore preiskavam v državah članicah, zlasti glede analitičnih zmogljivosti inovacij in uporabe novih tehnologij. Podpiramo tudi določbe glede analize obsežnih podatkovnih naborov, ki ob spoštovanju temeljnih pravic, zlasti varstva osebnih podatkov, omogočajo uspešno preiskovanje sodobnih oblik kaznivih dejanj. Strinjamo pa se z določbami, s katerimi se želi olajšati sodelovanje Europola s tretjimi državami. Sodelovanje s sosednjimi regijami in mednarodnimi partnerji je ključnega pomena za uspešno naslavljanje sodobnih oblik kriminala (to je predvsem trgovina z ljudmi, z drogo, šverc ljudi, migracije in podobne zadeve). Pri pogajanju o predlogu uredbe bomo izhajali iz varstva temeljnih človekovih pravic in načela varstva osebnih podatkov, še posebej načela sorazmernosti pri tehtanju med morebitnimi konflikti dveh interesov, dveh človekovih pravic. In verjamem, da bi pozitiven odnos do tega, sprejetje tega, bistveno pripomoglo k boljšemu položaju Europola in večji varnosti v Evropski uniji ter seveda s tem tudi v Sloveniji. </font><br/>
<font size="4">	Hvala.</font><br/>
<br/>
<b><font size="4">	PREDSEDNIK MAG. BRANKO GRIMS: </font></b><font size="4">Hvala.</font><br/>
<font size="4">	Želi še kdo od vabljenih besedo? Če ne, odpiram razpravo. Želi besedo kdo od poslank in poslancev? Ugotavljam, da razprave ni, zato jo zaključujem.</font><br/>
<font size="4">	Odboru predlagam sprejetje naslednjega mnenja: »Odbor za notranje zadeve, javno upravo in lokalno samoupravo podpira Predlog stališča Republike Slovenije do Predloga uredbe Evropskega parlamenta in Sveta o spremembi Uredbe 2016/794 v zvezi s sodelovanjem Europola z zasebnimi strankami, obdelavo osebnih podatkov s strani Europola v podporo preiskavam kaznivih dejanj ter vlogo Europola na področju raziskav in inovacij (EPA 1720-VIII, EU-999), ki ga je predložila Vlada, in predlaga Odboru za zadeve Evropske unije kot pristojnemu odboru, da ga sprejme.« </font><br/>
<font size="4">	Želi kdo obrazložiti svoj glas? Ugotavljam, da nihče. Glasovali bomo s pomočjo glasovalnih naprav. Glasujemo. </font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto. </font><br/>
<font size="4">	S tem zaključujem točko dnevnega reda in 43. nujno sejo odbora. Se vidimo ob 14.00 v mali dvorani spodaj. Srečno! Hvala vsem za udeležbo. </font><br/>
<br/>
<b><font size="4">Seja se je končala 12. marca 2021 ob 13.08.</font></b>
</root>