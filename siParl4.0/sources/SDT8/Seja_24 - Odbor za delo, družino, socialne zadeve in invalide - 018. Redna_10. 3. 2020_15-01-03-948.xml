<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA<br/></font></b>
	<b><font size="4">DRŽAVNI ZBOR<br/></font></b>
	<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b>
</p><p><b><font size="4">18. redna seja<br/></font></b>
<br/>
	<b><font size="4">(10. marec 2020)</font></b></p></div><br/>

<p><b><font size="4">Sejo je vodil Vojko Starović, predsednik odbora.</font></b>
</p><p><b><font size="4">Seja se je začela ob 14.01.</font></b>
</p><p>
</p><p><b><font size="4">1. TRAK: (ŠS)</font></b>
</p><p>
</p><p><b><font size="4">PREDSEDNIK VOJKO STAROVIĆ: </font></b><font size="4">Vse članice in člane odbora, vabljene ter ostale prisotne lepo pozdravljam!</font>
</p><p><font size="4">Začenjam 18. sejo Odbora za delo, družino, socialne zadeve in invalide. Na seji kot nadomestni članice in člani odbora s pooblastili z nami sodelujejo Lidija Divjak Mirnik namesto Nine Maurovič, lepo pozdravljena, zdaj na vratih in lepo pozdravljam tudi Francija Kepo, ki je z nami namesto Eve Irgl.</font>
</p><p><font size="4">Kot ste bili že obveščeni sem vam po sklicu seje poslal obvestilo, da Poslanska skupina Slovenske demokratske stranke predlaga, da se iz dnevnega reda 18. seje Odbora za delo, družino, socialne zadeve in invalide umakneta naslednji točki dnevnega reda: Predlog zakona o dopolnitvah Zakona o pokojninskem in invalidskem zavarovanju in pod drugi predlog; Predlog zakona o spremembi in dopolnitvi Zakona o javnem jamstvenem in preživninskem skladu Republike Slovenije.</font>
</p><p>
</p><p><font size="4">Najprej bomo razpravljali in odločali o predlogu za umik </font><b><font size="4">1. TOČKE</font></b><font size="4">, to je Predlog zakona o dopolnitvah zakona o pokojninskem in invalidskem zavarovanju.</font>
</p><p><font size="4">V skladu z desetim odstavkom 64. člena Poslovnika Državnega zbora o predlogih v zvezi z dnevnim redom ni mogoča razprava poslancev. Svoja stališča lahko podajo le predlagatelj zadeve in predstavniki poslanskih skupin, največ tri minute. Predlagatelj predloga pa lahko dodatni pojasnilo svoje predloge pet minut.</font>
</p><p><font size="4">Želijo svoja stališča, predlagatelj predloga umika ima pet minut, kdo bo? Je kdo, če želi? (Ne.) Ne, ni nobene želje.</font>
</p><p><font size="4">Želijo svoja stališča o predlogu za umik predstaviti predstavniki predlagateljev zakona, predstavniki Vlade in predstavniki poslanskih skupin? (Da.)</font>
</p><p><font size="4">Poslanska skupina SD Soniboj Knežak in za njim Poslanska skupine Levice, ima naslednje.</font>
</p><p><font size="4">Izvolite.</font>
</p><p>
</p><p><b><font size="4">SONIBOJ KNEŽAK (PS SD):</font></b><font size="4"> Hvala predsednik, spoštovani kolegice in kolegi.</font>
</p><p><font size="4">V Poslanski skupini Socialnih demokratov nasprotujemo k umiku te točke z dnevnega reda današnjega odbora, in sicer oba predloga zakona, ki so ga vložile poslanke in poslanci SDS izpolnjujeta vse pogoje za razpravo in tudi odločanje na današnji seji. Novelo, naj spomnim, da smo novelo SPIZ-a obravnavali že na predhodni seji odbora in tedaj je bila sprejeta odločitev, da se vsebina zakonskega predloga posreduje tudi v mnenje Ekonomsko-socialnemu svetu. To je bilo tudi, kolikor je meni znano, storjeno in do tega predloga zakona se je opredelilo tudi, zavzel stališče tudi Ekonomsko-socialni svet, in sicer, da oni ne podpirajo parcialnih rešitev, drugačna ureditev pokojninske dobe in da se zahteva, da se ta tematika prouči v okviru pogajalske skupine, ki nadaljuje s svojim delom po sprejetju zadnje novele SPIZ-2G.</font>
</p><p><font size="4">To se pravi, da lahko ugotovimo danes, da so izpolnjeni vsi pogoji, da danes o predlogih zakona tudi odločimo. Umik predlogov z dnevnega reda pomeni zgolj nerazumno zavlačevanje pa blokade zakonodajnega postopka. </font>
</p><p>
</p><p><b><font size="4">2. TRAK: (ŠS) - 14.05</font></b>
</p><p>
</p><p><font size="4">(nadaljevanje) Vsem nam je jasno, da je po Poslovniku, da bomo to slej ali prej o teh dveh predlogih zakona morali tudi odločati, jih sprejeti ali zavrniti, saj umik z zakonodajnega postopka ni več mogoč. V nasprotnem primeru ne moremo nadaljevati nobenega zakonodajnega postopka o drugih zakonskih predlogih katerih vsebina ureja isto družbeno razmerje, kot ureja 127. člen Poslovnika.</font>
</p><p><font size="4">Naj samo spomnim, da med na obravnavo med drugim čaka tudi Zakon o finančni razbremenitvi občin, ki ga blokira tudi novela SPIZ-a, ki jo želite danes umakniti. To pa pomeni, da bodo občine ostale prikrajšane za njihovo razbremenitev v skupni vrednosti približno 30 milijonov eurov, saj se obravnava zakona umika za nedoločen čas.</font>
</p><p><font size="4">Naj vas še spomnim spoštovani kolegice in kolegi, da smo kak mesec nazaj o vseh treh združenj občin prejeli en dopis, poziv, in sicer, ki je šel v to smer, da se Predlog zakona o finančni razbremenitvi občin obravnava čim prej. Z morebitnim izglasovanjem novele SPIZ-a pa danes počnemo ravno nasprotno, zato bomo Socialni demokrati nasprotovali umiku.</font>
</p><p><font size="4">Hvala. </font>
</p><p>
</p><p><b><font size="4">PREDSEDNIK VOJKO STAROVIĆ:</font></b><font size="4"> Hvala lepa.</font>
</p><p><font size="4">Besedo ima predstavnik Poslanske skupine Levica, Miha Kordiš.</font>
</p><p><font size="4">Izvolite.</font>
</p><p>
</p><p><b><font size="4">MIHA KORDIŠ (PS Levica):</font></b><font size="4"> Hvala predsedujoči.</font>
</p><p><font size="4">V Levici nasprotujemo temu, da se ta točka umakne dol iz dnevnega reda. Očitno SDS v opoziciji takrat, ko vlaga svoje predloge te vlaga s figo v žepu in zdaj ko so prišli na oblast, zdaj ko so na temu, da bodo držali Vlado, so obrnili ploščo in cel teden lahko gledamo odbore iz katerih se serijsko umikajo točke in predlogi, ki jih je pred tem nanjo umestila opozicijska SDS. Zdaj, ko je koalicijska SDS pa svoje iste, lastne predloge serijsko pospravlja dol iz obravnave. </font>
</p><p><font size="4">Zdaj tako, če gre za približno smiselno predloge, če gre za predloge, ki tudi tehnično držijo vodo, potem naj se postopek izpelje do konca, naj se te predloge bodisi sprejmejo, bodisi zavržejo, ne pa da se zakonodajni postopek blokira. V tem konkretnem primeru te točke, ki imamo danes na dnevnem redu, to pomeni, da se blokira tudi sprejem amandmaja, ki smo ga v Levici predložili k temu SDS zakonu. Natančneje, da se tistim, ki so se prostovoljno vključevali v pokojninsko in invalidsko zavarovanje prizna njihova pokojninska doba tudi po letu 2013 dalje, ker nekateri so taki, da jim je, da jim zakonodaja ne priznava pokojninske dobe, kljub temu, da so bili prostovoljno vključeni v to zavarovanje. Tukaj gre za revne ljudi, gre za kakšne prekarce in tako naprej in ni prav, da ti ljudje še kar naprej čakajo opeharjeni. Denar so dali, pokojninske dobe pa se jim ne priznava. Ni prav in v Levici smo proti, da se umakne ta točka dol iz dnevnega reda.</font>
</p><p><font size="4">Smo za to, da se obravnava dalje in smo za to navsezadnje, da se sprejme tudi naš amandma. </font>
</p><p>
</p><p><b><font size="4">PREDSEDNIK VOJKO STAROVIĆ:</font></b><font size="4"> Hvala lepa.</font>
</p><p><font size="4">Besedo ima Aljaž Kovačič, Poslanska skupina LMŠ.</font>
</p><p>
</p><p><b><font size="4">ALJAŽ KOVAČIČ (PS LMŠ):</font></b><font size="4"> Hvala za besedo predsednik. Spoštovani kolegice in kolegi.</font>
</p><p><font size="4">Tudi mi se čudimo tej nenavadnemu umiku točke. Ker če je predlagatelj imel neke iskrene namene in tudi kako zavzeto so to zadevo predstavljali so najverjetneje verjeli, da je pač zakon dober in vseeno bi lahko nadaljevali.</font>
</p><p><font size="4">Naj še mogoče predlagatelj enkrat premisli in nenazadnje lahko, če menite, da je slab s primernimi amandmaji tudi zakon v nadaljevanju izboljšamo. Če pa danes dejansko to zadevo zavrnemo, pa je na žalost zgodba končana. </font>
</p><p>
</p><p><b><font size="4">PREDSEDNIK VOJKO STAROVIĆ:</font></b><font size="4"> Hvala lepa.</font>
</p><p><font size="4">Če ni več, bi jaz tudi v imenu Poslanske skupine SAB ravno tako bi se pridružil predhodnemu mnenju, nas je začudil ta umik, kar kaže na to, da je bil zakon vložen in to že drugič z drugim namenom kot resno, da bi se ga obravnavalo in sprejelo in speljalo zadevo.</font>
</p><p><font size="4">Mislim, da je to ni pravi odnos demokracije do demokracije in zdaj, ko so na prevzamejo koalicijo in enostavno ta zakon ko bi lahko neke stvari uredil ga umikajo, tako da se mi, ta umik tudi ne podpiramo. Hvala lepa.</font>
</p><p><font size="4">Želi kdo še besedo mogoče od ostalih? (Ne.) Hvala lepa.</font>
</p><p><font size="4">Gremo na glasovanje. O predlogu za umik 1. točke, to je Predlog zakona o dopolnitvah Zakona o pokojninskem in invalidskem zavarovanju.</font>
</p><p>
</p><p><b><font size="4">3. TRAK: (ŠS) - 14.10</font></b>
</p><p>
</p><p><font size="4">(nadaljevanje) Začetek glasovanja in glasujemo. / oglašanje iz dvorane/ …Ja predlog za umik. Dobro, bomo ponovili, ker je bilo malo dvou…, / oglašanje iz dvorane/ Aha, so vsi?</font>
</p><p><font size="4">Kdo je za? (9 članov.) Kdo je proti? (8 članov.)</font>
</p><p><font size="4">Ugotavljam, da je predlog za umik sprejet.</font>
</p><p>
</p><p><font size="4">Gremo na </font><b><font size="4">2. TOČKO - PREDLOG ZAKONA O SPREMEMBI IN DOPOLNITVI ZAKONA O JAVNEM JAMSTVENEM IN PREŽIVNINSKEM SKLADU REPUBLIKE SLOVENIJE</font></b><font size="4">. Tudi tukaj velja, da ima predlagatelj pet minut in predstavniki poslanskih skupin tri minute. Izvolite.</font>
</p><p><font size="4">Želi kdo besedo? (Da.) Poslanska skupina Levica, Miha, a ne Primož Siter, se opravičujem. Beseda je vaša.</font>
</p><p>
</p><p><b><font size="4">PRIMOŽ SITER (PS Levica):</font></b><font size="4"> Gremo po podobni liniji, kot pri 1. točki.</font>
</p><p><font size="4">Zopet gre tukaj za neko politično preigravanje. Zdaj v Levici smo pa da rečem z vsebino in z namenom tega predloga sicer smo se strinjali, vztrajamo pri tem, da se obravnava. To, da ga je pa poslanska skupina SDS sklicala, ko je bila opozicijska stranka in da je pač, da ima neke pomanjkljivosti v pripravi ni izgovor, da se ga danes ne bi obravnavalo. Zakon j v proceduri, pridobil je ustrezna mnenja tako s strani Vlade kot ZPS-ja in v skladu z vsem so bili tudi pripravljeni amandmaji in zopet torej ni razloga, da se ta točka ne bi obravnavala in o njej glasovalo. </font>
</p><p><font size="4">Čakanje na prihod novega ministra, na novo vladno konstelacijo nima smisla. SDS je zakon predlagal in naj zdaj za njim stoji, če ga je predlagal kot opozicijska stranka, naj ga realizira kot koalicijska. </font>
</p><p><font size="4">Zdaj, če se izkaže, da je ta predlog kakorkoli pomanjkljiv je pa tudi zdaj tukaj na izvršni veji, da te pomanjkljivosti popravi. Zdaj vsebinsko se v Levici strinjamo s tem, da se otroci nad, da tudi otroci nad 18 letom starosti, ki se izobražujejo in  niso zaposleni postanejo upravičeni do nadomestila za preživnino. Cilj tega predloga je dober in je skladen s tem, da so starši dolžni preživljati svoje otroke do 26 leta, če se izobražujejo in ti niso zaposleni, zato bomo seveda glasovali proti umiku oziroma če »parafriziram« proti temu, da se predlog pospravi, pomete pod preprogo, ker točko to bi se z umikom proceduralno naredilo. Predlog bi se pozabil in v tem mandatu ne bi luči dneva zopet doživel.</font>
</p><p><font size="4">Hvala lepa. </font>
</p><p>
</p><p><b><font size="4">PREDSEDNIK VOJKO STAROVIĆ:</font></b><font size="4"> Hvala lepa.</font>
</p><p><font size="4">Še, potem bom jaz še v imenu Poslanske skupine SAB. Moram povedati, da ko smo gledali ta zakon se nam je zdelo prava usmeritev, da je ta obveznost do preživljanja traja do 26 leta tudi, ker praviloma, tako se tudi dogaja v realnem svetu in smo bili pripravljeni to podpreti in tudi se ne strinjamo z umikom te točke. </font>
</p><p><font size="4">Če ne želi nihče več razpravljati, prehajamo na odločanje o predlogu za umik. Torej predlog za umik 2. točke - Predlog zakona o spremembi in dopolnitvi Zakona o javnem jamstvenem in preživninskem skladu Republike Slovenije. Glasujemo.</font>
</p><p><font size="4">Kdo je za ? (9 članov.) Kdo je proti? (8 članov.)</font>
</p><p><font size="4">Ugotavljam, da je sklep o umiku 2. točke sprejet.</font>
</p><p><font size="4">Izglasovali smo umik obeh točk. </font>
</p><p>
</p><ul>
<ul><font size="4">Prehajamo na točko </font><b><font size="4">RAZNO</font></b><font size="4">. O tem je prosil že prej predstavnik Vlade, da bi nam nekaj povedal pod točko Razno. Izvolite. Gospod Tilen Božič, izvolite.</font></ul>
</ul>

<p><b><font size="4">TILEN BOŽIČ:</font></b><font size="4"> Lepo pozdravljeni vsi skupaj.</font>
</p><p>
</p><p><b><font size="4">4. TRAK: (ŠS) - 14.15</font></b>
</p><p><font size="4"> </font>
</p><p><font size="4">(nadaljevanje) Rad bi dal eno informacijo in sicer v zvezi z eno relativno aktualno zadevo, ki se v teh dneh odvija, se pravi na temo aktivnosti Ministrstva za delo, družino, socialne zadeve in enake možnosti v zvezi s pripravo interventnega zakona, toliko, da se lahko rečemo seznanjeni s prve roke, tako glede časovnice kot tistega, kar imamo namen urediti zaradi tega, ker smo v nekem lahko rečem občutljivem obdobju, ko se tudi Vlada menjava in je izjemno pomembno, da tak primopredaja, kot informacije tečejo brez kakršnihkoli ovir zaradi tega, ker so seveda v takšnih situacijah je ključen čas oziroma odzivnost.</font>
</p><p><font size="4">Se pravi, prva stvar pripravili smo osnutek, za ta osnutek ocenjujemo, da ga bomo jutri uspeli »zdiskutirati« v okviru posveta na Ekonomsko-socialnem svetu. Od tam naprej pa pričakujemo  časovno gledano že, da bi ga lahko v četrtek tudi imeli na Vladi. </font>
</p><p><font size="4">Gre za ureditev dveh zadev, se pravi govorimo o čakanju na delo in se pravi kadar delodajalec ni zmožen zagotoviti večjemu deležu zaposlenih trenutno je predlog 50% zaposlenih, se pravi dela in iz poslovnih razlogov morajo odredi, da čakajo na domu. V tem primeru bi država pristopila in jim omogočila sofinanciranje 40 % takšnega nadomestila. Nadomestilo pa je v skladu z ZDR-jem v tem primeru 80 % od tistega, kar je bilo lahko rečemo njihov prejemek v zadnjih mesecih. Takšno nadomestilo bi prejemali največ tri mesece. Zakon je tudi interventno nastavljen tako, da bi veljal nekako do konca septembra. </font>
</p><p><font size="4">Urejena je pa še tudi ena dodatna reč noter, in sicer se tiče odrejanja karantene. Minister za zdravje ima pooblastilo v skladu z Zakonom o nalezljivih bolezni, to je 19. člen odrejati karanteno. Se pravi, da z odločbo nekomu odredi takšen status in v takšnem primeru, če ni možno zagotoviti dela na domu ali pa drugega dela bi tudi seveda država sofinancirala 40 % takšnega nadomestila.</font>
</p><p><font size="4">Za dodatne informacije tudi ko vas bodo zanimale, bomo seveda na razpolago, tudi ko bo ta zakon seveda prišel bomo skušali biti toliko proaktivni, da vam dodamo še druge uvide, se pravi zakaj so rešitve nastavljene tako kot so, seveda bo pa na strani Državnega zbora, da te stvari pedantno pregleda in tudi v luči nove, lahko rečemo koalicije in Vlade nekako te teme obdela in se odloči bodisi za takšno rešitev, bodisi za drugačno. Radi bi pa zadevo oziroma vložili bi jo pa po nujnem postopku ker določene karantene so bile že odrejene in tudi nekatera podjetja nekako že poročajo o tem, da pričakujejo zaplete pri oziroma zaostritev razmer pri poslovanju.</font>
</p><p><font size="4">Dodatno bi vas obvestil še o tem, da smo pripravili eno navodilo v okviru tega kar dopušča Zakon o delovnih razmerjih se pravi z vidika odrejanja drugega dela pa tudi z vidika dela na domu. Veste sami, da sta ti dve zadevi lahko rečemo nekoliko zahtevni v običajnih okoliščinah, se pravi od tega, da je treba pripraviti aneks ali pa novo pogodbo o zaposlitvi in tako naprej. No tukaj smo se posebej osredotočili na tiste člene znotraj Zakona o delovnih razmerjih, ki se ukvarjajo z izjemnimi okoliščinami. In v teh primerih je možno odrediti drugo delo oziroma odrediti opravljanje dela na domu pod bistveno milejšimi pogoji, seveda za določen čas, dokler je nekako lahko rečemo ogroženo bodisi zdravje, življenje zaposlenega ali pa premoženje delodajalca.</font>
</p><p><font size="4">Od tukaj naprej, se pravi, druga ministrstva seveda tudi pripravljajo svoje ukrepe. Nekaj se najbrž že tudi zasledili preko medijev, tako da kot rečeno želja danes je bila v tem, da nekako  povemo, kaj se dogaja v teh dneh, toliko da veste kaj pričakovati in upamo, da tiste zadeve, ki smo jih pripravili, da vsaj tisto, kar bo ocenjeno kot koristno in primerno, da potem nekako nadaljuje to svojo pot v življenju zato, da bo olajšalo lahko rečemo delo in poslovanje našim državljankam in državljanom.</font>
</p><p><font size="4">Hvala. </font>
</p><p>
</p><p><b><font size="4">PREDSEDNIK VOJKO STAROVIĆ:</font></b><font size="4"> Hvala lepa za informacijo.</font>
</p><p><font size="4">Hvala vsem za sodelovanje in lepo pozdravljeni.</font>
</p><p><font size="4">Vidimo se ob 15. uri, med tem časom pa bomo dvorano prezračili, v skladu z novimi navodili. </font>
</p><p>
</p><p><b><font size="4">Seja se je končala 10. marca 2020 ob 14.20.</font></b></p>
</root>