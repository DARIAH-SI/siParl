<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZUNANJO POLITIKO</font></b><br/>
<b><font size="4">83. seja</font></b><br/>
<br/>
<b><font size="4">(12. maj 2021)</font></b><br/>
</p></div><br/>
<b><font size="4">Sejo je vodila Monika Gregorčič, predsednica Odbora za zunanjo politiko.</font></b><br/>
<b><font size="4">Seja se je začela ob 8.04.</font></b><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Spoštovani kolegice in kolegi! Pričenjam 83. sejo Odbora za zunanjo politiko.</font><br/>
<font size="4">	Ob začetku seje vas, kot običajno, vljudno prosim, da glede na vsa zdravstvena napotila tekom celotne seje vzdržujete in spoštujete predpisano medsebojno razdaljo in nosite zaščitne maske. Obveščam vas, da so danes s seje opravičeno zadržani gospod Zmago Jelinčič Plemeniti Poslanska skupina SNS, gospa Lidija Divjak Mirnik Poslanska skupina LMŠ, gospod Matjaž Nemec ter mag. Meira Hot iz Poslanske skupine </font><br/>
<br/>
<b><font size="4">2. TRAK: (NB) – 8.05</font></b><br/>
<br/>
<font size="4">	(Nadaljevanje) SD, s pooblastilom pa danes na seji sodelujejo: gospod Gregor Perič zapolnjuje kvoto SMC, gospod Jožef Lenart nadomešča mag. Branko Grimsa, Poslanska skupina SDS, mag. Andrej Rajh nadomešča mag. Alenko Bratušek, poslanska skupina SAB ter iz Poslanske skupine LMŠ gospa Andreja Zabret nadomešča gospoda Marjana Šarca. </font><br/>
<font size="4">	Pozdravljam vse prisotne, še posebej ministra za zunanje zadeve dr. Anžeta Logarja in prehajamo na določitev dnevnega reda seje odbora. Ker nisem prejela predlogo za spremembo, je določen dnevni red seje kot je bil predlagan s sklicem. </font><br/>
<font size="4">	Gospod Nik Prebil, postopkovno. </font><br/>
<br/>
<b><font size="4">	NIK PREBIL (PS LMŠ): </font></b><font size="4">Ja, spoštovana predsednica, hvala lepa. Minister, kolegice in kolegi, dobro jutro. </font><br/>
<font size="4">	Ta Vlada pod vodstvom Janeza Janše, ki vztrajno ignorira to zakonodajno telo in pa posega vanj tja kamor v 30. letih ni posegal nihče in tudi pravila, ki so veljala vrsto let danes žal ne veljajo več. In ta koalicija danes, ki je manjšinska in pa s podporo nekaterih prodanih duš, žal, vodi tisti del še naprej, pa ga morda ne bi smela, je pravzaprav škoda celotni državi. Namreč razmerja, ki ob vsakokratnem sklicu Državnega zbora veljajo med vsakokratno opozicijo in koalicijo, so popolnoma porušena in kljub več tedenski oziroma zdaj govorimo že lahko večmesečni borbi za to, da bi uredili ta razmerja tako kot morajo biti urejena, žal nismo prišli nikamor in v LMŠ resnično nasprotujemo takšni avtoritativni oblasti, ki ruši vse pred seboj za dosego enega in edinega cilja, da si podredi vse in vsakogar. In glede na to, da smo na Odboru za zunanjo – ali lahko kolegi, prosim, hvala - / oglašanje iz ozadja/. Ja, saj bom tri minute imam. Ali lahko predsednica umirite kolege? </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Lepo prosim, da dokončan.  </font><br/>
<font size="4">	</font><br/>
<b><font size="4">	NIK PREBIL (PS LMŠ): </font></b><font size="4">No, hvala lepa. </font><br/>
<font size="4">	Ja, in v LMŠ na to farso, ki se zdaj dogaja, ne pristajamo in dokler se te stvari uredijo, pri tem ne bomo sodelovali. Torej, stvari ki jih Vlada nosi v Državni zbor, bomo obstruirali in v skladu s 65. členom napovedujem s tega odbora obstrukcije poslanske skupine LMŠ. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Prosim za mir v dvorani, še eno postopkovno. Mag. Andrej Rajh, izvolite. </font><br/>
<br/>
<b><font size="4">	MAG. ANDREJ RAJH (PS SAB): </font></b><font size="4">Poglejte, tudi v imenu poslanske skupine SAB protestiramo proti temu, da zasedenost v odborih, delovnih telesih ni skladna s proporcionalnim deležem poslanskih skupin. Menimo, da je to nedopustno in zloraba in v bistvu neke vrste ugrabitev Državnega zbora, zato protestiramo, pojasnjujemo pa, da ne bomo seje obstruirali zaradi tega, ker edino na tak način lahko opozarjamo na vse nepravilnosti, ki jih ta Vlada dela na rekordni javni dolg, na rekordno zadolževanje in na vse nepravilnosti, ki se v državi dogajajo. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Spoštovani mag. Rajh, to ni bila pravilna uporaba postopkovnega predloga, samo opozorilo za v bodoče. </font><br/>
<font size="4">	Jaz pa predlagam, da nadaljujemo z redno sejo. </font><br/>
<font size="4">	</font><br/>
<font size="4">	In prehajamo na </font><b><font size="4">1. TOČKO DNEVNEGA REDA – VPRAŠANJA IN POBUDE ČLANOV ODBORA ZA ZUNANJO POLITIKO. </font></b><font size="4">	</font><br/>
<font size="4">	Samo spomnila bi, da ustna predstavitev poslanskega vprašanja tri minute, zahteva za dopolnitev odgovora dve minuti, poslanec lahko na eni seji zastavi največ dve vprašanji, odgovor ministra traja pet minut in dopolnitev odgovora največ tri minute. </font><br/>
<font size="4">	Prva pa je za postavitev vprašanja ministru na vrsti gospa Mojca Škrinjar. Izvolite. </font><br/>
<br/>
<b><font size="4">	MOJCA ŠKRINJAR (PS SDS):</font></b><font size="4"> Hvala lepa za besedo. Spoštovani gospod minister, redno spremljam, kolikor toliko redno </font><br/>
<br/>
<b><font size="4">3. TRAK (VI) 8.10</font></b><br/>
<br/>
<font size="4">	(Nadaljevanje) spremljam socialna omrežja in tudi Twitter in na tem socialnem omrežju sem zasledila zelo zanimiv twitt, ki me je nekoliko razburil, in sicer je pisec tako imenovani V4 objavil twitt, ki se potem nadaljuje v članek z naslovom Slovenia to back Torkey for EU membeship. Sam članek tudi mi ni čisto jasen. Zdi se mi, da gre za problematično zadevo. Zanima me vaše mišljenje o tej objavi v korist vseh nas, ki razmišljamo o vlogi Turčije in Evropski uniji. Hvala. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa. </font><br/>
<font size="4">	Naslednji je za postavitev na vrsti mag. Andrej Rajh, za njim pa bom vprašanje ministru zastavila tudi sama. </font><br/>
<font size="4">	Izvolite, gospod Rajh. </font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Hvala lepa za besedo. Spoštovani zunanji minister dr. Logar! Lep pozdrav vsem skupaj tudi v mojem imenu. </font><br/>
<font size="4">	Predsednik slovenske vlade se je v začetku tedna mudil na delovnem obisku v Grčiji, kjer se je srečal tudi z grškim kolegom Kirakos Mikotakisom. Dejansko gre tudi za eno zelo pomembno zadevo. Slovenija bo kmalu predsedovala Svetu Evropske unije. In v tej luči mene zanima v bistvu o čem vse sta se pogovarjala, o čem sta si izmenjala izkušnje. Zavedati si moramo vsi, da je celotna Evropa v eni gospodarski, bom rekel, v enem krču, ki ga je povzročila epidemija Covid. Zanima me, če sta tudi izmenjevala izkušnje o podobnih dogodkih o krizi, ki se je že v preteklosti zgodila. In kakšni so bili morebitni zaključki. Hvala lepa. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa.</font><br/>
<font size="4">	Jaz pa bi na ministra naslovila vprašanje v zvezi z nedavnim obiskom v Republiki Sloveniji voditeljice beloruske opozicije v izgnanstvu gospe Svetlane Tihanovske. Namreč, ta njen obisk pri nas je bil v sklopu njene nekako turneje, tudi po sosednjih državah s ključnim namenom in ciljem, da predstavi tudi v mednarodni javnosti razmere v Belorusiji, pridobi podporo za nadaljevanje procesa demokratičnih sprememb. In tudi v Republiki Slovenije je v okviru srečanj na najvišji ravni tovrstno in moralno in tudi politično podporo prejela. Veseli me, da smo se tudi predstavniki poslanskih skupin v državnem zboru imeli priložnost srečati z gospo Tihanovsko in iz prve roke slišati res nekatere zaskrbljujoče informacije o stanju v Belorusiji, o naraščajočem številu političnih zapornikih in tudi o tem, da je opozicija spremenila nekako svoj način političnega boja. Iz ulic se vse bolj seli na družbena omrežja in pa tudi s ciljem, da se osvešča mednarodno javnost. Zato je tudi njena delegacije posebej poudarila željo, da bi Republika Slovenija tudi v času našega predsedovanja Svetu Evropske unije agendo Belorusije ohranila ali pa uvrstila visoko na dnevni red. Je pa bilo v okviru pogovora, v delu pogovora o gospodarskem sodelovanju tudi posebej izpostavljeno eno dolgoletno sodelovanje določenega slovenskega podjetja, katerega lastnik upravlja tudi funkcijo častnega konzula Belorusije v Republiki Sloveniji. In ta del pogovora nekako ni bil izpostavljen v najbolj pozitivni luči, saj po oceni gospe Tihanovske tovrsten preplet gospodarsko političnega sodelovanja z režimom predsednika Lukašenka nekako krepi njegovo vlogo in povečuje legitimiteto temu režimu. Zato, spoštovani minister, me zanima ali je gospa TIhanovska tudi na srečanju z vami na Ministrstvu za zunanje zadeve izpostavila to problematiko? Ali ima  Republika  Slovenija oziroma MZZ konkretno sploh kakšno vlogo pri postavljanju častnih konzulov v Republiki Sloveniji tujih držav? In bi vas prosila za komentar v tej zadevi. </font><br/>
<font size="4">	Sedaj bivam pa kar predala besedo</font><br/>
<br/>
<b><font size="4">4. TRAK: (NB) – 8.15</font></b><br/>
<br/>
<font size="4">	(Nadaljevanje) potem pa bi po vaših odgovorih nadaljevali z drugim nizom vprašanj. Izvolite. </font><br/>
<font size="4">	</font><br/>
<b><font size="4">	DR. ANŽE LOGAR: </font></b><font size="4">Hvala predsednica. Gospa Škrinjar me je spraševala V zvezi s tvitom, sem si ga zdajle ogledal. V4 Report, če se ne motim, v zvezi s tem tvitom, kjer piše, da Slovenija podpira Turčijo na poti v članstvo EU. Jaz sem si, zdajle sem preletel članek na katerem se nanaša, ki je bil objavljen v Huriet Daily, to je turški časopis, takoj po obisku turškega zunanjega ministra v Sloveniji, ker sem ga gostil v začetku maja, torej pretekli teden. Z gospodom Cavusoglijem sva imela zelo odprto razpravo. Sam sem jasno izpostavil podporo Slovenije državam članicami Evropske unije. Omenil sem tudi trdno podporo, ki jo je predsednik Vlade izrekel Grčiji in Cipru, ko je prišlo do eskalacije razmer v vzhodnem Sredozemlju, ko to turške ladje vrtale v dno Mediteranskega morja in ponovil, da Slovenija trdno stoji za članicami Evropske unije in bo tako ostala tudi v prihodnje. V okviru tega pogovora je potekala tudi razprava o stanju v pogajanjih za članstvo. Kot veste, so ta pogajanja zamrznjena za Turčijo, ta pogajanja bodo ostala zamrznjena dokler ne bo Turčija izpolnjevala zavez, ki si jih je zadala in dokler tisti, ki so odgovorni, med drugim tudi države članice, ne bodo smatrale, da je ta napor za to ustrezen. Članek korektno povzema najino razpravo tudi po novinarski konferenci, naslov tega članka je pa res napačen in tovrstnih izjav v svojem pogovoru s turškim zunanji ministrom nisem dajal. Tako, da predlagam, da tudi očitno v drugih medijih obstajajo naslovi, ki ne odražajo realnega stanja in v tem predlagam, da preberete celotni članek ali pa, da se takole pozanimate pri izviru, da ni slučajno potem kakšnih nerazumevanj. </font><br/>
<font size="4">	Kar se tiče gospoda Rajha. Predsednik Vlade je bil na obisku v Grčiji. Kot ste pravilno menili, se je srečal s predsednikom Vlade gospodom Micotakisom. Pogovarjala sta se o razmerah v vzhodnem Sredozemlju. Grški premier je še enkrat se zahvalil za podporo, ki jo je Slovenija izrekla s tistim pismom v času eskalacije razmer v vzhodnem Sredozemlju. Predsednik Vlade je podrobno predstavil prioritete predsedovanja. Predsednik Vlade se je pogovarjal o članstvu skupini MED7, to je neformalna skupina mediteranskih držav, sredozemskih držav. Kot veste, je nekdanji slovenski, pra nekdanji slovenski zunanji minister gospod Karel Erjavec zaprosil za članstvo v tej skupini, pa ni bilo uslišano. Mi smo z aktivnimi napori v zadnjem letu tudi z rednim obiskovanjem prestolnic držav Sredozemlja v bistvu prepričali države, da je Slovenija tudi sredozemska država in ta točka obiska predsednika Vlade je bila namenjena ravno temu, da se tovrstno članstvo v neformalni skupini tudi formalizira. Potem je bil pa seveda govor tudi o času turistične sezone. Tako Slovenija kot Grčija sta turistični državi, turistični destinaciji. Za nas je ključnega pomena, da se tisti, ki so cepljeni, čim lažje omogoči prehod meje in kot veste, je Grčija se dogovorila z Veliko Britanijo v zvezi s tako imenovanim lažjim prehodom precepljenih oseb. Slovenija je prav tako zainteresirana za tovrstna aranžmaje, tudi </font><br/>
<br/>
<b><font size="4">5. TRAK (VI) 8.20</font></b><br/>
<br/>
<font size="4">	(nadaljevanje) mislim, da so naši državljanke in državljani zainteresirani za tovrstne aranžmaje, zato je tudi redna tema bilateralnih srečanj tako meni kot predsednika vlade na tovrstnih sestankih. Lahko samo povem, da v tem primeru za te posebne dogovore smo v zelo aktivnih razgovorih z vsemi sosednjimi državami, z ministri za zunanje zadeve smo že zadnji teden v zelo aktivnih dogovorih, kakor tudi ministri za zdravje. Z Madžarsko smo stvari že dogovorili, s Hrvaško mislim, da so dogovori v sklepni fazi. Hkrati pa v tem tednu potekajo tudi še ključni dogovori z Avstrijo in Italijo, da se dogovorimo za lažji prehod meje oziroma nemoten prehod meje tistih oseb, ki pač so bile cepljene. </font><br/>
<font size="4">	Kar se tiče vprašanja predsednice odbora v zvezi z obiskom vodje beloruske opozicije gospe Tihanovske, lahko rečem, da občudujem njen pogum. Njenega moža so pod lažnivimi obtožbami samo zato, ker je želel kandidirati na predsedniški tekmi zaprli, je v zaporu in ima pred seboj 15 let zapora samo zato, ker si je drznil kandidirati proti samodržcu Lukašenku. Evropska unija je osnovana na vladavini prava. Belorusija je ena od držav vzhodnega partnerstva. V času slovenskega predsedovanja bo potekal vrh EU vhodni partnerstvo. Mislim, da je Slovenija država, ki načelno zastopa varovanje človekovih pravic in temeljnih svoboščin in pravica do nastopa na volitvah in do volitev mislim, da je neodtujljiva pravica vsake demokratične družbe. To, kar se v Belorusiji dogaja je popolnoma nesprejemljivo. Zato je tudi Evropska unija sprejela paket sankcij, ki ga namerava na naslednji seji sveta za zunanje zadeve še podkrepiti. V okviru tega pa je vodja beloruske opozicije prišla v Slovenijo konkretno predstaviti razmere, ki so v Belorusiji. Kot veste se tam kršijo vse temeljne človekove pravice. Ko protestniki protestirajo na ulici jih policijske enote brez kakršnekoli obtožbe zajamejo, pridržijo in strpajo v celice. Tam jih imajo brez postopka tudi do enega leta. Približno 35 tisoč takšnih oseb protestnikov je, ki so po zaporih. Grozijo jim z kaznimi, ki so nekajkratnik njihove plače samo zato, da nihče ne bi protestiral. Omejujejo internet. In ko je opozicija objavila spletno platformo za podporo volitvam, nič za drugega kot samo za podporo volitvam, je državni ponudnik internetnih storitev zaprl dostop do spletne strani, zato se do te spletne strani svoj podpis beloruski državljanke in državljane lahko oddajo samo preko proksijev zunaj Belorusije. In kljub tem oviram je bilo zbrano preko 800 tisoč podpisov v podporo volitvam. Hkrati je vodja opozicije Timošeknova dejala, da računa na podporo Slovenije tem demokratičnim procesom, praktično na celotni, v celotnem sklopu odnosov, rahlo nenavadno bi bilo, če, vsaj povejte mi, jaz smatram, da če obsodimo nedemokratičen režim, da potem pa mirno spodbujamo gospodarske procese v taki državi s slovenskimi podjetji. Verjetno je to rahlo nenavadna situacija, nenačelna in popolnoma, po mojem mnenju, nesprejemljiva. Ne vem kakšno je vaše mnenje, ampak glede tega sam zagovarjam načelno stališče. Mislim, da je bil ta primer izpostavljen tudi pri nas, da med tem ko govorimo o človekovih pravicah, ko se izvaja ta represija pa nekateri pač veselo poslujejo z Belorusijo. Gospa Timošenko je izpostavila tudi pomen tega… /oglašanje iz klopi/ Se opravičujem, gospa Tihonovska je izpostavila tudi dogovore z ostalimi državami, kjer so omejile te gospodarske </font><br/>
<br/>
<b><font size="4">6. TRAK: (NB) – 8.25</font></b><br/>
<br/>
<font size="4">	(Nadaljevanje) odnose in v tem pogledu verjetno tudi ni smiselno, da recimo SID banka še naprej financira posle z Belorusijo. Mislim, da se s tem lahko vsi strinjamo. Če se pa ne motim, je pa beloruska opozicija poslala tudi posebno pismo gospodu Škrabcu, ki je časni konzul in jaz čakam na odgovor njega, kakšno stališče bo zavzel. Zdaj, če bo obsodil režim v Belorusiji, verjetno potem glede tega ni potreba nikakršnih ukrepov, drugače pa kar Slovenija daje, daje eksekvaturo, torej dovoljenje za opravljanje častnega konzula, to lahko tudi odvzame. </font><br/>
<font size="4">	Hvala. </font><br/>
<br/>
<b><font size="4">	PRESEDNICA MONIKA GREGORČIČ:</font></b><font size="4"> Hvala lepa. Naslednji za postavitev vprašanja je gospod Jožef Horvt. Dopolnitev najprej, gospa Mojca Škrinjar. Izvolite. </font><br/>
<br/>
<b><font size="4">	MOJCA ŠKRINJAR (PS SDS): </font></b><font size="4">Hvala lepa. Hvala minister, ker ste izčrpno odgovoril glede tvita in Turčije. Gre torej za pisanje turškega časopisa, kjer se vsebina članka razlikuje dejansko od naslova. Če državljani beremo zgolj naslove, ki se pojavljajo potem v tviterju, si ustvarimo določeno sliko. To me pravzaprav spominja na en primer, ko je STA napisala kako so v času Covida otroci pozabili jesti z nožem in vilicami, ko pa smo prebrali članek, smo videli, da se je to dogajalo v Angliji, vsi pa smo mislili, da gre za Slovenijo in seveda je šlo to še en minus slovenskim ukrepom. Kaj lahko, torej moje vprašanje je, kaj lahko Vlada in posamezni ministri storite, da pravzaprav opozorite ta uredništva, tako turškega kot slovensko STA na primer, kadar se poslužuje takih manevrov, da pravzaprav naslov izraža povsem nekaj drugega kakor je bilo dejansko stanje in na koncu tudi je povzeto v članku. Ali imate kakšna orodja, razen tega, da ste imeli danes možnost to pojasniti. Kaj pa, če ne bi vprašala, kaj pa, če ne bi, kaj pa tisti, ki so to vse prebrali, pa ne morejo vprašati na odboru pa ne morejo do poslanca. Kaj lahko vi storite? </font><br/>
<br/>
<b><font size="4">	PRESEDNICA MONIKA GREGORČIČ:</font></b><font size="4"> Hvala lepa. Predlagam, da nadaljujemo, pa bo potem minister v sklopu naslednjega odziva odgovoril tudi na vašo dopolnitev vprašanja. </font><br/>
<font size="4">	Naslednji je na vrsti gospod Jožef Horvat, za njim pa gospa Eva Irgl. Izvolite gospod Horvat. </font><br/>
<br/>
<b><font size="4">	JOŽEF HORVAT (PS NSi):</font></b><font size="4"> Hvala lepa, spoštovana gospa predsednica. Drage kolegice in kolegi, spoštovani minister za zunanje zadeve, dr. Anže Logar. Lepo vas pozdravljam! </font><br/>
<font size="4">	Na mestu uvoda jaz verjamem, da kolegi, ki so obstruirali to sejo, niso obstruirali zaradi tega, ker prihaja predsednik Državnega zbora iz opozicije, ker to samo dokazuje, da je demokracija v Sloveniji še kako živa. Verjamem pa, da so obstruirali, ker enostavno se ne morejo sprijazniti s tem kakšna je intenziteta delovanja slovenske diplomacije. Tega pa niso vajeni. In zdaj nadaljujem z mojim vprašanjem. Na en del ste pravzaprav, gospod minister, že ugotovili in izražam hvaležnost, da imamo možnost tukaj pred slovensko javnostjo, pred kamerami, torej skozi parlamentarni kanal skomunicirati slovensko javnostjo resnico, da se malo nanašam tudi na vprašanje kolegice Škrinjar. Poglejte, Slovenija je že večkrat izrazila namero, da bi se pridružila skupini sedmih sredozemskih držav članic Evropske unije, tako imenovana skupina MED7. Pa, da ponovim, tukaj so Francija, Španija, Italija, Grčija, Malta, Ciper in Portugalska. Zahvaljujoč slovenski diplomaciji, vam osebno dr. Logra, predsedniku Vlade in kompletni Vladi, bomo, če bo vse po sreči, v jeseni prvič vabljeni na srečanje oziroma v članstvo MED7. To bo dejansko formalno tudi pokazalo, da smo pomorska država z enim krasnim oknom v svet in, da sem malo nostalgičen, in to bo tudi eno izjemno darilo ob naši 30. letnici naše svobode in naše državnosti. Izjemna, govoril sem </font><br/>
<br/>
<b><font size="4">7. TRAK (VI) 8.30</font></b><br/>
<br/>
<font size="4">	(nadaljevanje) uvodoma izjemna diplomatska aktivnost vseh članov vlade na zunanjepolitičnem področju, na obrambnem področju moram omeniti zasedanje sveta za zunanje zadeve v formatu ministrov za obrambo EU, kjer se je tudi podpredsednik vlade mag. Tonin srečal z generalnim sekretarjem Nata Jensen Stoltenbergom, ki ocenjuje, da gre v Sloveniji za tektonske premike. In ravno to je problem zgleda pri enem delu opozicije, da teh tektonskih premikov enostavno ne dojema. Gospod minister, vem, da ste se že z vašim grškim kolegom lani v jeseni pogovarjali o našem članstvu MED 7, pa vas prosim, da slovenski javnosti razložite kaj pravzaprav Slovenija s tem dobiva? Kaj pomeni članstvo MED 7, ker bo sedaj pravzaprav MED 8. In zakaj je članstvo v tej pomembni družini izjemno dobrodošlo? Torej, v zadnjem času, in s tem zaključujem, v zadnjem času smo pridobili odločilno podporo Francije, Španije in Grčije, ki tej skupini prav sedaj tudi predseduje. To je velik dosežek slovenske diplomacije. Tukaj prav na tem odboru bi najbrž morali imeti še kakšno razpravo in to komunicirati direktno preko parlamentarnega kanala, da se ne bi razprave, informacije tako ali drugače deformirale. Hvala lepa. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa.</font><br/>
<font size="4">	Gospod Rajh je zaprosil za repliko. </font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Hvala lepa. Jaz bi rad repliciral kolegu Horvatu, ker sem se počutil kot opozicijski poslanec nagovorjen. Matematične operacije kot so seštevanje, odštevanje, deljenje, množenje, odstotkovni račun, sklepni račun so materije osnovne šole. In pravilno bi bilo, da poslanec Državnega zbora te zadeve pozna. Še bolj pa bi bilo za pričakovati, da to pozna kandidat za predsednika državnega zbora, ki bi moral biti avtoriteta moralna in človeška. Hvala lepa. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Spoštovani gospod Rajh, to je bila spet nepravilna uporaba instituta replike. Niste bili v ničemer napačno razumljeni s strani gospoda Horvata. </font><br/>
<font size="4">	Gospod Horvat, postopkovno. </font><br/>
<br/>
<b><font size="4">	JOŽEF HORVAT (PS NSi):</font></b><font size="4"> Hvala lepa, gospa predsednica. To je bila žalitev za mene. Jaz gospoda Rajha z eno besedo nisem imenoval. Jaz nisem bil in nisem kandidat za predsednika državnega zbora. Kar se pa matematike tiče, jaz sem končal fiziko na ljubljanski fakulteti. Lahko se pomeriva v znanju v Schrödingerjevi enačbi in drugih. Gospod Rajh, tako nizko pa sem mislil, da pri vas ne gre. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa.</font><br/>
<font size="4">	Naslednja za postavitev vprašanja ministru gospa Eva Irgl. Izvolite. </font><br/>
<br/>
<b><font size="4">	EVA IRGL (PS SDS):</font></b><font size="4"> Najlepša hvala za besedo. Spoštovane poslanke, spoštovani poslanci! Spoštovani gospod minister! Jaz sem vesela, da imamo na Odboru za zunanjo politiko možnost zastavljati ministru za zunanje zadeve vprašanja, ker tako lahko hitro bodisi razčistimo in razjasnimo nekatere zadeve ali pa preprosto ovržemo nekatere zadeve, ki se pojavljajo v javnosti. </font><br/>
<font size="4">	Slovenija bo predsedovala Svetu Evropske unije prav kmalu. Vemo, da se bo to zgodilo že drugič. Prvič smo izjemno dobro predsedovali Svetu Evropske unije. Prepričana sem, da bo tako tudi v drugo. Vendar pa, moram reči, da se tik pred predsedovanjem moramo vedno znova soočati z različnimi dezinformacijami, nepreverjenimi informacijami tudi na evropskem nivoju. Da ne govorim o tem kaj se dogaja na domačem političnem parketu. Vedno znova je v javnost vržena neka zgodba, ki se na koncu izkaže sicer za neresnično, ampak dvom je v javnost vržen. In to je tisto kar opozicija zelo dobro dela. Se pravi vrže dvom v javnost, potem pa se na koncu izkaže, da neka zadeva sploh ni obstajala, tako kot je bilov primeru, recimo, non paperja. Ampak sedaj je aktualno naslednje. Ferhofstadt zaprl vrata Janezu Janši. Vpliven belgijski politik Janezu Janši preprečil nastop na konferenci in tako naprej. </font><br/>
<br/>
<b><font size="4">8. TRAK: (BN) – 8.35</font></b><br/>
<br/>
<font size="4">	(Nadaljevanje) To sta samo dva od naslovov, ki smo jih lahko zagledali v slovenskih medijih. Zdaj pa mene, spoštovani minister zanima, v zvezi s to udeležbo predsednika Vlade na otvoritvi v Strasbourgu. Kaj je pravzaprav res? Kaj ta udeležba pomeni in kaj se je dogajalo. Najlepša hvala. </font><br/>
<br/>
<b><font size="4">	PREDSEDNICA MONIKA GREGORČIČ: </font></b><font size="4">Hvala lepa. Izvolite, gospod minister. </font><br/>
<br/>
<font size="4">	</font><b><font size="4">DR. ANŽE LOGAR: </font></b><font size="4">Hvala. </font><br/>
<font size="4">	Kar se tiče vprašanja gospod Škrinjar oziroma dopolnitev vprašanja. Poglejte, tudi jaz sem v bistvu šokiran kako se danes enostavno in poceni v medijih trga besede iz konteksta ali pa lepi besede, ki sploh niso bile izrečene. To imamo recimo en tak primer o tej konkretni zadevi. Jaz sem to, ste me opozorili na to / nerazumljivo/. Zdaj, ali bom reagiral ali ne bom, sem rahlo v precepu, zato ker, če bom kakorkoli reagiral, bodo pa rekli, da pritiskam na medije. Skratka, jaz se v bistvu zahvaljujem za to vprašanje, hkrati pa apeliram, da ne verjemite vsega kar piše v medijih. To je edino kar lahko rečem. In jaz mislim, da je bila naša politika vsaj na Ministrstvu za zunanje zadeve vedno zelo premočrtna, da nismo skakali kar tako v eno ali drugo stran in upam ali pa vpraša, prosim vas, da zaupate še naprej slovenski zunanji politiki, da ne bo nobenih deviacij v to ali ono stran. Če je pa kakšna dilema, pa sem tudi jaz vesel, da lahko te stvri tukaj preverimo na licu mesta, in da na vsa vaša vprašanja tudi ustrezno odgovorim. </font><br/>
<font size="4">	Kar se tiče vprašanja gospoda, drži. Intenviziteta diplomacije se je povečala. Samo povem, da je v zadnjih dveh tednih Slovenijo obiskalo osem zunanjih ministrov oziroma predstavnikov mednarodnih organizacij. Da imam v maju tako nabit urnik, da mislim, da samo dva  dni sta še frej oziroma prosta za kakšen obisk. In v tem pogledu lahko rečem, da temu sledijo tudi rezultati našega dela. Dobro ste obveščeni. Jeseni naj bi bilo vabljeni oziroma na naslednjo zasedanje, ko bo MED7, to je bilo meni še enkrat potrjeno tudi v ponedeljek na svetu za zunanje zadeve. S tem mislim, da smo naredili en pomemben korak naprej kjer je bil prej popoln zastoj, zdaj pa soglasje vseh članic. Kaj pa s tem Slovenija pridobiva? Zelo veliko. S tem Slovenija postaja članica sicer neformalnega druženja, ki pa je pripoznano tudi na ravni Evropske unije, tako boste podatke o skupini MED7 našli tudi na uradni strani Evropske komisije. S tem postajamo del razprave o mediteranski regiji, skupno rešujemo probleme, torej sedimo za isto mizo kjer imamo vprašanje tako imenovane Blue Economy, torej staleža RIB. Ko imamo vprašanje čistote morja, torej ekoloških sprememb, ko imamo vprašanje projektov, ki se na tem področju izvajajo, ko imamo vprašanje kako ustrezno reagirati na ilegalne migrantske tokove v tem delu sveta, ko je vprašanje južnega partnerstva, kar je še posebej pomembno. Namreč kot veste, nova direktiva o migracijah in azilu predvideva ta okrepljen tretji steber, torej odnos z državami izvora in sodelovanje v okviru skupine MED7, da vam omogoča ta prvi stik za državami izvora migracij, kar pomeni tudi osebno poznavanje teh razmer in hkrati tudi lažjo upravljanje potem z migracijskimi tokovi, če je treba te ilegalne migrante vrniti v državo izvora. Če nimaš bilateralnega odnosa s tretjimi državami, je to nemogoče. Če pa preko, tudi preko MED7 tovrstno povezavo vzpostaviš, pa je država bistveno manj obremenjena s tem vprašanjem. S tem tudi okrepimo koordinacijo držav, dobimo dostop do razširjenega znanja vseh raziskav, ki se izvajajo na področju držav MED7, kot veste, mi finančnih sredstev za razne ekološke raziskave nimamo, s tem pa dobimo dostop do vseh teh raziskav. Oblikujemo tudi skupne politike in hkrati postanemo nek blok, ki ga v Evropski uniji nemogoče zanemariti. Skratka, s tem povečamo tudi vzvod oziroma politično težo v pogovorih z ostalimi članicami Evropske unije in mislim, da je to zelo pomembno posebej v luči vseh teh razprav, ki smo jih imeli tudi na Odboru za zunanjo politiko v zvezi z, </font><br/>
<br/>
<b><font size="4">9. TRAK (VI) 8.40</font></b><br/>
<br/>
<font size="4">	(nadaljevanje) pač iz ključnih ekonomskih con in ohranitvi Jadrana. </font><br/>
<font size="4">	Kar se tiče vprašanja poslanke Irgl, poglejte, jaz sem počasi že utrujen nad vsemi temi zgodbami, ki se zakuhajo po slovenskih medijih in ki slepo verjamejo tujcem, pa nič Vladi Republike Slovenije. Jaz moram reči, da je predsednik vlade tu čisto po nedolžnem padel v to razpravo. Lahko rečem, da mi na Ministrstvu za zunanje zadeve predhodno nismo niti spraševali predsednika vlade, če želi sodelovati na tej otvoritveni slovesnosti, ceremoniji 9. 5. Ampak kot veste moje načelo je, da poskušam čim bolj aktivno vključiti predstavnike Slovenije na vseh možnih formatih, ker mislim, da se na ta način širi ta zvočnik Slovenije posebej pred predsedovanjem. Zato poskušam, recimo, tudi z opozicijo. In sem ravno v razpravi na izvršilnem odboru te konference o prihodnosti Evrope, kjer sodeluje državni sekretar gospod Dolžan, smo zagovarjali stališče, da se ta plenum razširi maksimalno in smo tudi dosegli, da bodo iz vsake države v tem plenumu sodelovali po štirje predstavniki vsake posamezne države, zato da se po štirje poslanci državnega zbora oziroma dva poslanca državnega zbora in dva svetnika oziroma dva predstavnika drugega doma, zato, da je ta glas državljank in državljanov Republike Slovenije čim večji. Ker prvotni predlog je, da sta samo dva, torej en iz sveta in en iz parlamenta. Mi smo pa zagovarjali, da so štirje in je na koncu ta predlog bil sprejet. Zakaj? Zato, da imamo pozicijo, opozicijo in da sta dva tudi iz sveta. Jaz upam, da tam ne boste obstruirali konvencije za prihodnost Evrope. Upam, da tam ne boste, ker mislim, da je tudi glas opozicije pomemben ravno v tej razpravi o prihodnosti Evrope. </font><br/>
<font size="4">	Sedaj pa kar se tega pisma tiče. Poglejte, to pismo je bilo poslano 23. aprila. 23. aprila, ko se še niti ni vedelo kakšen bo dnevni red, ko se še niti ni vedelo kdo bo nastopil, ko se še niti ni vedelo kakšna bo agenda vrha v Portu, skratka, ko je bilo še vse neznano. Že vnaprej smo pač poslali, da bi radi morda smiselno, če predsednik vlade sodeluje na tem odboru. Predsednik vlade potem ni mogel sodelovati, ker je po vrhu z EU-Indija letel direktno v Grčijo in je tudi fizično nemogoče organizirati. Zato potem po 23. 4. ni bilo nobene iniciative. Lahko pa samo to povem, da so to pismo dobile tri osebe. Ena je predstavnica portugalskega predsedstva. Z njo zelo aktivno sodelujemo, zagotovo ni dala pisma ven. Eno je evropska komisarka Šuica, z njo zelo aktivno sodelujemo. Ona zagotovo ni dala pisma. Pismo je pa dobil še Guy Verhofstadt. Skratka, mislim, da lahko jasno ugotovimo kdo je to pismo dal ven. Vprašanje zakaj ga je spet sedaj dal ven. Tako da v teh zgodbah je, poglejte, eno zelo preprosto načelo, ta vlada je zelo zdravorazumska, sprejela je zelo zdravorazumske ukrepe, zaupajte tej vladi, da tudi zdravorazumsko deluje. In v kolikor bo možnost kjerkoli pozicijskega ali pa opozicijskega predstavnika Slovenije vključiti v kakšno organizacijo na ravni EU ali širše bo Ministrstvo za zunanje zadeve tu pomagalo. Nenazadnje, kot ste ugotovili tudi visoki predstavnik na skupni zunanji službi je bivši član ali pa saj je mogoče član SD-ja in sem sam za njega lobiral, da je dobil to visoko mesto. Prosim malo zaupanja in bo vsem lažje, pa tudi ugled Slovenije bo manj trpel zaradi takih eskapad. Hvala. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa ministru.</font><br/>
<font size="4">	Naslednji prijavljen z drugi krog vprašanj je gospod Andrej Rajh. Preden nadaljujemo sprašujem, če je še kakšen interes? Potem za drugi krog še gospod Jožef Horvat. Najprej pa gospod Rajh. Izvolite. </font><br/>
<br/>
<b><font size="4">MAG. ANDREJ RAJH (PS SAB):</font></b><font size="4"> Spoštovani zunanji minister dr. Logar, moje vprašanje se nekako navezuje na vprašanje poslanske kolegice Eve Irgl. Res je, da je bilo na to temo udeležbe, neudeležbe v medijih veliko napisanega. Ampak nekako ne gre spregledati, da bo Slovenija predsedovala Svetu Evropske unije in da o prihodnosti Evrope, ki jo bomo mi že čez dober mesec aktivno soustvarjali, kreirali in vodili </font><br/>
<br/>
<b><font size="4">10. TRAK: (BN) – 8.45</font></b><br/>
<br/>
<font size="4">	(Nadaljevanje) Na tako odmevnem nivoju ni bilo ustreznega slovenskega predstavnika ali kogarkoli, če sem prav razumel, na tem nivoju torej, da bi bilo v ospredju tako kot so te, ki so sedaj aktualni. Mislim, da bi bilo prav, da bi Slovenija na tako pomembnem srečanju kot je konferenca o prihodnosti Evrope, izkoristila to priložnost in povedala kako jo pravzaprav vidi. Jaz se ne bom spuščal v to kdo je urgiral, da naj, kdo bi naj pošiljal kakršnakoli pisma, kdo bi naj s svojo avtoriteto preprečil predsedniku Vlade, da nastopa na tej konferenci. Sami ste povedali da je bil v tistem trenutku že na prej dogovorjenem srečanju drugje. Bi pa verjetno lahko na enem ustreznem nivoju našli kakšno zamenjavo ali, bom rekel, zamenjavo tudi na ustreznem nivoju in poslali primernega slovenskega predstavnika, da pove stališče Slovenije, kako vidimo Evropo v času našega predsedovanja pa tudi kasneje. Mislim, da predstavlja v tem smislu to eno zamujeno priložnost, pa me vseeno zanima vaš pogled na to. </font><br/>
<font size="4">	Hvala lepa. </font><br/>
<br/>
<b><font size="4">	PREDSEDNICA MONIKA GREGORČIČ: </font></b><font size="4">Hvala. Gospod Jožef Horvat, izvolite. </font><br/>
<br/>
<font size="4">	</font><b><font size="4">JOŽEF HORVAT (PS NSi): </font></b><font size="4">Hvala lepa. </font><br/>
<font size="4">	Se opravičujem, da se še enkrat oglašam, ampak to je izjemna priložnost in privilegij, da imamo med nami ministra za zunanje zadeve in ravno zato, ker je povedal kakšen urnik ima v prihodnosti. Morda ga na naslednjo redno sejo Odbora za zunanjo politiko ne bo in izkoriščam to priložnost, da ponovno poudarim kako pomembno je, da ima Slovenija zaveznike znotraj Evropske unije in tudi širše mednarodne skupnosti, in da ima prijatelje. Če ni zaveznikov, če nimaš prijateljev, potem enostavno tudi znotraj EU ne moreš doseči svojih ciljev in ne moreš dejansko delovati s ciljem in v smeri za kar pravzaprav zunanja politika je prvenstveno namenjena, da dela, seveda v interesu Republike Slovenije in tukaj v tem kontekstu moram pozdraviti tudi vašo aktivnost, gospod minister. Vi ste se pred dobrima dvema mesecema srečali z vašimi kolegi iz skupine C5. Ključno za mene je in za nas v Novi Sloveniji je, da so vaši kolegi iz Avstrije, Češke, Madžarske in Slovaške, pozdravili prioritete slovenskega predsedovanja Svetu EU. Se pravi, tukaj nismo kar neki solisti, ampak smo preverjali, testirali naše programske prioritete, ki jih želimo realizirati v naslednji drugi polovici tega leta. </font><br/>
<font size="4">	Kaj še, gospod minister, so bile teme pogovora z vašimi kolegi iz skupine C5? In še enkrat, spodbujam slovensko Vlado in vse, tudi opozicijo, da delujemo v tej smeri, da si pridobivamo čim več zaveznikov, čim več prijateljev znotraj Evropske unije in širše mednarodne skupnosti. Seveda druga alternativa pa je preprosto, da obstruiraš. </font><br/>
<font size="4">	Hvala. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala. Ker ni več interesa, potem dajem besedo še ministru za odgovore. Izvolite. </font><br/>
<br/>
<font size="4">	</font><b><font size="4">DR. ANŽE LOGAR:</font></b><font size="4"> Ja, hvala. </font><br/>
<font size="4">	Zdaj jaz ne vem ali nisem bil dovolj jasen ali kako, ampak gospod Rajh, konferenca o prihodnosti Evrope bo trajalo do marca 2022, v času slovenskega predsedstva se bo odvijal ključni dogodki. Slovenija bom tam zraven. To kar je bilo 9. 5., je bilo le otvoritvena slovesnost, kjer je bila odločitev izvršilnega odbora, da sodeluje predstavnik sveta, ki je v tem primeru predsedujoči predsednik Vlade Costa, Portugalske, predstavnik, torej vodja Evropske komisije Van der Leyne in predstavnik parlamenta, trije govorci so bili, nobenega drugega. To je bil ceremonialni dogodek kjer so uradno začeli to razpravo. In ko je bil ta scenarij jasen, to je bilo pa po 23. 4., mi tako ali tako nismo potem več naprej v zvezi s tem delali kakršnekoli aktivnosti. Tako da, priložnost ni   </font><br/>
<br/>
<b><font size="4">11. TRAK (VI) 8.50</font></b><br/>
<br/>
<font size="4">	(nadaljevanje) ni bila zamujena. Priložnost bo zamujena, če boste predstavniki opozicije obstruirali dela v okviru konvencije o prihodnosti Evrope. Boste sicer imeli mesto, ampak boste obstruirali. To ste morate sami odločiti. Ampak mislim, da s tega vidika velja vendarle razmisliti če so takšna lunatična dejanja smiselna, posebej ker razpravljamo o prihodnosti Evrope, kjer bomo vsi skupaj živeli. </font><br/>
<font size="4">	Kar se tiče gospoda Horvata stališča, ja C5 je aktivna formacija, sicer neformalna, ampak mislim, da je kar zaživela. Naj obvestim, da danes potujem v Bratislavo kjer poteka naslednji krog pogovorov držav C5. Med drugim se bomo srečali z ukrajinskim zunanjim ministrom gospodom Kolebo, ki sem ga sicer tudi sam pred dobrim mesecem obiskal, kjer bo podrobno nas obvestil o razmerah v regijah Dombas – Krim – Lugansk in bomo tudi na nek način razpravljali o tem, kako te naše prioritete Slovenije kot predsedujoče države prilagoditi novo nastalim razmeram. Tu sta dva ključna vprašanja, torej odnosi do Rusije. Hkrati pa tudi bo v času slovenskega predsedstva, kot sem povedal, že potekal vrh EU vzhodno partnerstvo in tu je dobro imeti še štiri druge države na isti strani, kjer zagovarjajo stališče predsedstva, ker je potem lažje na nek način tudi uspeti z agendo, ki jo imamo pri tem. Mogoče samo še en podatek o tem, kako so te razprave o, recimo, 28. 4. smo imeli o tistem izmišljenem non paper razpravo o zahodnem oziroma o Bosni in Hercegovini in kako nam drugi partnerji ne zaupajo. Naj vas samo obvestim, da sem na tokratnem svetu za zunanje zadeve v zvezi z Zahodnim Balkanom, torej tam, kjer so nas predstavniki opozicije obtožili, da delimo meje po etničnih mejah in tako naprej in da imamo nek načrt razkosanja Bosne in Hercegovine, sem v bistvu predstavljal stališče Avstrije in Slovenije. Torej, avstrijski zunanji minister ni govoril, ker sem jaz govoril v njegovem imenu in je bil to samo še en dodaten dokaz, da naši partnerji v tujini ne dvomijo v slovensko diplomacijo, ne dvomijo v našo trdno odločenost, da pomagamo regiji Zahodnega Balkana. In tudi naj še povem, da se menimo z nekaterimi ministri, da skupaj obiščemo države Zahodnega Balkana, torej da bo šel en tak »join meeting« skupaj nekaj ministrov, da bomo šli, recimo, v Skopje in Tirano, že zato, da na nek način povemo kako pomembno je, da Evropska unija drži svoje besede in da kot državi izpolnijo pogoje za začetek, torej za medvladno konferenco za začetek pogajanja Evropa drži torej to besedo in se potem ta pogajanja tudi začnejo. Ker kot veste so sedaj zaradi blokade ene države članice zaustavljena. V času slovenskega predsedovanja prosim tudi vas, da v vseh svojih stikih omogočite ali pa pomagate Sloveniji, da zmaga s tem argumentom in da se te ovire odmaknejo, da se uskladi, da se najde nek kompromis in da lahko se s tema dvema državama dejansko začne širitveni proces. </font><br/>
<font size="4">	Sedaj imam pa jaz eno konferenco in moram iti, tako da žal ne morem več odgovarjati na vprašanja. Hvala. </font><br/>
<br/>
<b><font size="4">	PREDSEDNICA MONIKA GREGORČIČ:</font></b><font size="4"> Hvala lepa.</font><br/>
<font size="4">	Saj smo zaključili s to točko. </font><br/>
<font size="4">Minister zelo lepo se vam zahvaljujem za vse podane odgovore. </font><br/>
<font size="4">	S tem zaključujem 1. točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA, TO JE MEDNARODNA DEJAVNOST DRŽAVNEGA ZBORA.</font></b><br/>
<font size="4">	Pod to točko nismo prejeli novega gradiva, zato jo zaključujem. </font><br/>
<br/>
<font size="4">	Odpiram še </font><b><font size="4">3. TOČKO DNEVNEGA REDA – RAZNO. </font></b><font size="4">Ima morda kdo kakšen predlog? Ugotavljam, da ne. </font><br/>
<font size="4">	S tem zaključujem tudi 3. točko dnevnega reda in 83. redno sejo Odbora za zunanjo politiko. </font><br/>
<font size="4">	Vsem hvala lepa in lep dan želim!</font><br/>
<br/>
<b><font size="4">Seja je bila končana 12. maja 2021 ob 8.54.</font></b>
</root>