<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">43. seja</font></b><br/>
<br/>
<b><font size="4"> in</font></b><br/>
<br/>
<b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZUNANJO POLITIKO</font></b><br/>
<b><font size="4">34. seja</font></b><br/>
<br/>
<b><font size="4">(17. maj 2019)</font></b></p></div><br/>
<b><font size="4">Skupno sejo sta vodila dr. Milan Brglez, podpredsednik Odbora za zadeve EU in Matjaž Nemec, predsednik Odbora za zunanjo politiko.</font></b><br/>
<b><font size="4">Seja se je začela ob 8.02.</font></b><br/>
<br/>
<b><font size="4">1. TRAK: (MK)</font></b><br/>
<br/>
<font size="4">	</font><b><font size="4">PODPREDSEDNIK DR. MILAN BRGLEZ:</font></b><font size="4"> Spoštovane kolegice, spoštovani kolegi! </font><br/>
<font size="4">	Pričenjam 43. sejo Odbora za zadeve Evropske unije in naj vam v začetku uvodoma pojasnim, da bom sejo po pooblastilu predsednika Odbora za zadeve Evropske unije Igorja Pečka kot podpredsednik.</font><br/>
<font size="4">	Obveščam vas, da je upravičeno zadržana gospa Nataša Sukič. Glede samih nadomestnih članov pa takole: Monika Gregorčič nadomešča  poslanca Gregorja Perič in poslanca Franca Kepo nadomešča poslanec Franc Rosec. </font><br/>
<font size="4">	Obveščam vas, da so na sejo povabljeni poslanci Evropskega parlamenta iz republike Slovenije, ki jih ni tukaj, ter predstavniki Vlade in Državnega sveta. </font><br/>
<font size="4">	Vse navzoče lepo pozdravljam!</font><br/>
<br/>
<font size="4">Prehajam na </font><b><font size="4">določitev dnevnega reda</font></b><font size="4"> seje Odbora za zadeve Evropske unije. S sklicem seje ste prejeli dnevni red seje odbora. V poslovniškem roku nisem prejel predlogov za njegovo spremembo. V skladu z dogovorom med vabljenimi ministrstvi ter v skladu s 65. členom Poslovnika Državnega zbora predlagam, da najprej začnem z obravnavo prve točke skupaj z Odborom za zunanjo politiko, nadaljujemo z obravnavo tretje točke ter nazadnje obravnavamo drugo točko dnevnega reda. Ali temu kdo nasprotuje? Ugotavljam, da ne. S tem je določen dnevni red seje.</font><br/>
<font size="4">Besedo dajem predsedniku Odbora za zunanjo politiko, gospodu Nemcu.</font><br/>
<br/>
<b><font size="4">PREDSEDNIK MATJAŽ NEMEC: </font></b><font size="4">Spoštovane kolegice, dragi kolegi, začenjam s 34. sejo Odbora za zunanjo politiko.</font><br/>
<font size="4">Obveščam vas, da so zadržani in se seje ne morejo udeležiti naslednje poslanke oziroma poslanci: namesto mag. Andreja Širclja je z nami gospod Boris Doblekar, namesto gospe Nine Maurovič je z nami gospa Lidija Divjak Mirnik, namesto dr. Mateja T. Vatovca je z nami dr. Franc Trček, </font><br/>
<br/>
<b><font size="4">2. TRAK: (MK) – 8.05</font></b><br/>
<br/>
<font size="4">	(nadaljevanje) namesto mag. Branislava Rajića je z nami gospod Gregor Židan. Imam še nekaj opravičil: opravičuje se gospod Primož Siter, mag. Matej Tonin in gospod Ferenc Horváth.</font><br/>
<font size="4">	Obveščam vas, da so na sejo povabljeni predstavniki Urada predsednika republike, Kabinet predsednika Vlade ter predstavniki Vlade Republike Slovenije.</font><br/>
<font size="4">	Vse navzoče tudi lepo pozdravljam.</font><br/>
<font size="4">	</font><br/>
<font size="4">	Prehajam na </font><b><font size="4">določitev dnevnega reda </font></b><font size="4">seje Odbora za zunanjo politiko. S sklicem ste prejeli dnevni red seje odbora. Ker v poslovniškem roku nisem prejel predlogov za njegovo spremembo je določen takšen dnevni red seje, kot ste ga prejeli s sklicem. Besedo torej dajem podpredsedniku Odbora za zadeve Evropske unije, dr. Milanu brglezu.</font><br/>
<font size="4">	Izvolite. </font><br/>
<br/>
<font size="4">	</font><b><font size="4">PODPREDSEDNIK DR. MILAN BRGLEZ: </font></b><font size="4">Hvala.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA, TO JE 1. ZASEDANJE SVETA EVROPSKE UNIJE ZA SPLOŠNE ZADEVE, BRUSELJ, 21. 5. 2019.</font></b><br/>
<b><font size="4">	</font></b><font size="4">Gradivo k tej točki smo prejeli od Vlade 9. 5. 2019 na podlagi 8 člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">	Prosim gospoda Dobrana Božiča, državnega sekretarja na Ministrstvu za zunanje zadeve, da nam predstavi izhodišča.</font><br/>
<br/>
<b><font size="4">	MAG. DOBRAN BOŽIČ: </font></b><font size="4">Najlepša hvala. </font><br/>
<font size="4">	Spoštovani gospod predsedujoči, spoštovani gospod predsednik, spoštovane gospe poslanke in gospodje poslanci, članice in člani obeh odborov!</font><br/>
<font size="4">	Dovolite mi, da predstavim izhodišča za udeležbo slovenske delegacije na rednem zasedanju sveta za splošne zadeve, ki bo 21. maja 2019 v Bruslju. Svet se bo tokrat osredotočil na dve točko, večletni finančni okvir 2021-2027 in priprave na zasedanje Evropskega sveta 20. in 21. junija 2010.</font><br/>
<font size="4">	Prva točka: Večletni finančni okvir.</font><br/>
<font size="4">	Svet za splošne zadeve bo v okviru redne obravnave večletnega finančnega okvira tokrat opravil tematsko razpravo o zunanjih inštrumentih. Za Slovenijo sta pri tej temi ključni dve odprti vprašanji. Prvo zadeva vključitev evropskega razvojnega sklada v večletni finančni okvir. Komisija je namreč predlagala, da se omenjeni sklad, ki je bil do sedaj izven proračunska postavka, vključi v večletni finančni okvir v sklopu novega inštrumenta za sosedstvo ter razvojno in mednarodno sodelovanje. Slovenija je do tega predloga zadržana, saj bi po našem mnenju ohranitev evropskega razvojnega sklada izven proračuna EU omogočila večjo fleksibilnost pri rabi sredstev in tudi pri vplačilih vanj. Drugo za Slovenijo ključno vprašanje zadeva zamejitev sredstev za sosedsko politiko. Inštrument za sosedstvo ter razvojno in mednarodno sodelovanje bo razpolagal z namenskimi in proračunskimi sredstvi po geografskih regijah, ena od katerih je tudi sosedstvo. S tem se pričakuje zagotovljen poseben status sosedske politike v okviru enotnega inštrumenta, kar je za Slovenijo sicer sprejemljivo. </font><br/>
<font size="4">	Druga točka: Priprave na zasedanje Evropskega sveta 20. in 21. junija 2019.</font><br/>
<font size="4">	Svet za splošne zadeve bo naslednji teden obravnaval obrazloženi osnutek dnevnega reda za zasedanje Evropskega sveta, ki bo potekalo 20. in 21. junija 2019 v Bruslju. V skladu z aktualnim načrtom bodo na dnevnem redu julijskega zasedanja imenovanja najvišjih funkcionarjev EU, katerih mandati se iztekajo, in za imenovanje katerih je pristojen Evropski svet; za novega visokega predstavnika ali predstavnico za skupno zunanjo in varnostno politiko ter predsednico ali predsednika Evropske komisije, Evropskega sveta in Evropske centralne banke. Načrtovan je tudi sprejem strateške agende za naslednje zakonodajno obdobje. Pričakujemo, da bo Evropski svet opravil pregled stanja glede pogajanj o večletnem finančnem okviru ter obravnaval vprašanje podnebnih sprememb, zlasti v luči oblikovanja skupnih ciljev Evropske unije za podnebni vrh, ki ga 23. septembra v New Yorku organizira generalni sekretar Združenih narodov. Junijski svet tradicionalno obravnava tudi evropski semester. Zaradi volitev v Evropski parlament bo Evropski svet tokrat razpravljal na podlagi horizontalnega zbirnega poročila in ne na osnovi že usklajenih priporočil posameznim državam, kot je bilo običajno v preteklih letih. Voditelji se bodo dodatno seznanili s poročilom o pridobljenih izkušnjah v zvezi z dezinformacijami in volitvami. Razpravljali bodo tudi o odprtih vprašanjih s področja širitve EU ter o drugih aktualnih zunanjepolitičnih temah. Slovenija podpira, da svet za splošne zadeve obravnava in potrdi dnevni red junijskega zasedanja Evropskega sveta. Ta je v skladu s pričakovanji glede na to, da smo na pragu novega zakonodajnega cikla. Posebej pomembno se nam zdi, da se vprašanje zasedbe najvišjih mest v Evropski uniji strateške agende za naslednje zakonodajno obdobje in večletnega finančnega okvira že v te fazi obravnava čim bolj povezano. TO je smiselno z vidika prizadevanj za medsebojno skladnost vsebinskih nalog v obdobju 2019-2024</font><br/>
<br/>
<b><font size="4">3. TRAK: (SB) – 8.10</font></b><br/>
<br/>
<font size="4">	(nadaljevanje) ter potrebnih finančnih sredstev in ključnih funkcionarjev za njihovo izvedbo na drugi strani. 3. točka – razno. Predsedstvo bo pod točko razno poročalo o poteku konference v evropskem semestru, ki je bil 4. aprila v Bukarešti ter o ministrskem srečanju o evropski kulturni dediščini, ki je potekalo 3. maja v Parizu. Dodatno bo evropska komisija predstavila sporočilo o nadaljnji krepitve pravne države v EU. Razprava pa ni predvidena. Hvala lepa za vašo pozornost.</font><br/>
<br/>
<b><font size="4">	PODPREDSEDNIK DR. MILAN BRGLEZ:</font></b><font size="4"> Hvala za ta izhodišča. Odpiram razpravo. Besedo ima dr. Franc Trček.</font><br/>
<br/>
<b><font size="4">	DR. FRANC TRČEK (PS Levica):</font></b><font size="4"> Dobro jutro vsem skupaj. Seveda v tem predvolilnem, medvolilnem času nekoliko bolj točkovno šibko srečanje, orientiral se bom na tisto področje po katerem me ubesedovanju najbolj poznate, peneze, večletni finančni okvir 21 27. V sredo smo imeli različni deležniki vzhodne kohezije sestanek v Mariboru glede te problematike. Zdaj tudi v tem dokumentu piše, da Slovenja podpira nekoliko, da lokacijska metoda na področju kohezijske politike še naprej temelji na kriteriju relativne razvitosti držav članic in regij. Mi, kot veste, imamo zahodno in vzhodno kohezijo, razlike med obema naraščata. In dejstvo je, da ob Estoniji imamo edino v Sloveniji NOP, pa še Estonci razmišljajo glede na razvitost / nerazumljivo/ ostalih delov, da bi šli v dva, prejšnji teden sem imel tukaj na obisku kot predsedujoči parlamentarne skupine prijateljstva estonskega kolega in sva se o tem pogovarjala. Bil je neki sklep predhodnega sklica, da se gre v dva OP-ja, da se gre v neko ločeno upravljanje, seveda se tudi zavedamo nekega tega dejstva, da v naslednji perspektivi dejansko zahodni bolj razviti del dobi izrazito manj teh sredstev, je tukaj na mestu, ker navsezadnje se celo svojo profesionalno kariero ukvarjam z razvojnimi politikami, tudi vprašanje na kateri teritorialni ravni se to gleda, če gremo gledati na raven 8 tako imenovanih razvojnih regij bomo videli še tukaj gradacije, odtenke razvojnih zaostajanj. Mi imamo nekako, zdi se mi, da je to na zadnje naredila Cerarjeva Vlada bolj na začetku mandata, ko se požegna katera območja so regionalno ogrožena periferna, mi imamo v bistvu skoraj 60 % Slovenije razvojno ogrožene. So tudi neki razmisleki, ampak malo težje izvedljivi tudi s stališča iz pogajanj in nekaj uzanc v  Bruslju celo o treh OP-jih, da se Ljubljana izvzame, ker bi tudi potem tudi kar del razvitosti zahodne kohezije generira Ljubljana. Skratka, to so neke zadeve, ki so na mizi in katerim se, tako občutek imam, zlasti v SVRK-u upirajo, ker pomeni malo drugače zagrabiti vse zadeve skupaj. Zdaj ne gre toliko za to, da si mi vzhodne kohezije populistično bildamo politične kariere, ampak gre dejansko, veste mi uradno imamo nekje zapisano policentrični razvoj, žal se pa vedno bolj spreminjamo v smeri, ki meni kot prostorskem sociologu daleč od tega, da bi bila ljuba, ali boš v Ljubljani ali te ne bo. In jaz nekako ne le, da si takega razvoja ne želim, odkrito povedano, tako razvoj je tudi proti ustaven. Veste, če mi resno beremo Ustavo in če hočemo biti kot ne ravno številčna družba razvita in imeti neko kvaliteto življenja, moramo stremeti k temu, da ne glede </font><br/>
<br/>
<b><font size="4">4. TRAK: (DAG) - 8.15</font></b><br/>
<br/>
<b><font size="4">	</font></b><font size="4">(nadaljevanje) od koga si, imaš izhodiščno enake razvojne možnosti. Če resno beremo slovensko ustavo, nam to tudi ta ustava pove, čeprav v sedanji sestavi Ustavnega sodišča bi kdo verjetno lahko jo interpretiral drugače ali pa mogoče celo večina, to nekoliko napol v šali. In v tej luči se mi zdi potreben ta premislek in razgovor o dveh ločenih OP. Zdaj neka zgodba stanja na SVRK, stanja evropske kohezije, je pa neka tema, ki bo verjetno zahtevala neko ločeno sejo tega odbora. </font><br/>
<font size="4">	Toliko, zelo na kratko, bolj kot nek komentar in dejansko kot zavedanje, jaz temu rečem, naš peti proračun, razvojni, in dejstvo, da neke primerljive države imajo več ločenih OP, imajo ločeno upravljanje. Navsezadnje je to tudi, a veste, nek način izgradnje regionalizacije na odgovoren način. In tudi nek način navsezadnje, da, a veste, v Mariboru je prevečkrat Ljubljana kao kriva za vse. Jaz pogosto rečem, mi smo sebi najhujša Ljubljana. Tudi na nek način tega, da ni to, če prihajaš iz naših koncev, če že gledate ponesrečene slovenske humoristične nanizanke, v vsaki imate enega »tunteka« in ta »tuntek« je praviloma Štajerec, kar je pa seveda zelo, zelo izkrivljanje resnice. Jaz upam, da bo prevladala neka zrelost in razumevanje družbenih razvojnih procesov in bomo v naslednji koheziji imeli dva ločena OP, dve ločeni dejansko upravljanji, navsezadnje tudi zato, ker si 60 % teritorija Slovenije, izhajajoč iz nekih kazalcev razvitosti ali nerazvitosti, to definitivno zasluži, da se ne poglablja razvojna vrzel.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PODPREDSEDNIK DR. MILAN BRGLEZ: </font></b><font size="4">Hvala. </font><br/>
<font size="4">	Če ni nobenega drugega… No, gospod Rajh ima besedo. </font><br/>
<br/>
<font size="4">	</font><b><font size="4">MAG. ANDREJ RAJH (PS SAB): </font></b><font size="4">Hvala lepa.</font><br/>
<font size="4">	Jaz bi se samo navezal na kolega dr. Trčka. Pri tej priliki bi pozval vsa podjetja, tudi iz Maribora - sam izhajam iz Energetike -, da se začno prijavljati na evropske razpise. Samo ločeni programi težave z neprijavljanjem ne bodo rešili in ne bodo zmanjšali regijskih razvitosti, zato je potrebno, da se podjetja, ki imajo kapacitete, ki imajo denar, ki imajo lastna sredstva, na te razpise začno prijavljati, in to je edina pot, da bo regija začela rasti. </font><br/>
<font size="4">	Hvala lepa. </font><br/>
<br/>
<font size="4">	</font><b><font size="4">PODPREDSEDNIK DR. MILAN BRGLEZ: </font></b><font size="4">/ oglašanje v ozadju/ A, replika, dr. Franc Trček.</font><br/>
<br/>
<font size="4">	</font><b><font size="4">DR. FRANC TRČEK (PS Levica): </font></b><font size="4">Ja, seveda, imam možnost za repliko. Strinjam se s tem. Ena zadeva, ki je še nisem izpostavil, lastna sredstva. V naslednji koheziji bo zlasti na ravni občin problem lastnih sredstev, zlasti v zahodni kohezijski regiji, pa tudi vzhodni, zaradi problematike podrazvitosti, v zahodni tudi. In se mi zdi za naslednjo kohezijo moramo mi resno iti tudi v reformo lokalne samouprave. A veste, lokalno samoupravo imaš, če imaš peneze za lokalno samoupravo, drugače jo imaš na papirju.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PODPREDSEDNIK DR. MILAN BRGLEZ: </font></b><font size="4">Prav, to je res bila replika.</font><br/>
<font size="4">	Zdaj pa se bom k besedi javil še sam, pa bi nadaljeval tam, kjer sta predhodnika končala, oziroma neko širšo zadevo bom izpostavil. </font><br/>
<font size="4">	Tisto, kar se v obravnavi večletnega finančnega okvira vedno izpostavi, je, da je to veliko bolj dolgoročna zadeva, kot je rok trajanja kateregakoli že mandata v tem našem Državnem zboru in s tem tudi slovenske politike. Zaradi tega je ta zadeva zelo važna in je važno, da si znotraj tega ne zapiramo določenih poti, ki bi lahko bile na daljši rok zanimive, pa jih politika običajno ni sposobna misliti. En del tega je ravno to, kar je bilo rečeno, kolikor je teh regij, meni bi bila idealna rešitev ne samo dva, ampak v tem primeru celo tri, če bi hotel zdaj optimizirati celotno zadevo. Ampak niti ne toliko to, temveč nek drug vidik, ki pa mi je pomemben in je zelo oddaljen od centra, in to je ravno razvoj obmejnih območij, okoli in okoli </font><br/>
<br/>
<b><font size="4">5. TRAK: (DAG) - 8.20</font></b><br/>
<br/>
<b><font size="4">	</font></b><font size="4">(nadaljevanje) Slovenije. To je neka alternativa, ki glede na situacijo, v kakršni smo ta trenutek, niti preizkušena ni bila, hkrati pa zagotavlja marsikaj v tej družbi, na mehak način, če bi seveda ta območja bila ustrezno poseljena oziroma bila poseljena na način, da imajo ljudje pogoje, da lahko tam živijo. In zavzemanje za to, to je v strateškem dolgoročnem interesu države, in važno je, da ta pogajanja ne izključujejo te možnosti. Ali bo politika sposobna to narediti, je zdaj drugo vprašanje, ampak ta možnost mora biti odprta, ker v nasprotnem primeru bomo imeli dolgoročno strateško velik problem in bomo s fizičnimi sredstvi delali tiste stvari, kjer bi morali z ljudmi. In ta vidik se mi zdi važno izpostaviti, da se ga zavedamo tudi tisti, ki se pravzaprav o teh zadevah pogovarjajo na ravni Evropske unije. Hvala.</font><br/>
<font size="4">	Zdaj pa dajem besedo državnemu sekretarju. </font><br/>
<br/>
<font size="4">	</font><b><font size="4">MAG. DOBRAN BOŽIČ: </font></b><font size="4">Najlepša hvala. </font><br/>
<font size="4">	Saj po mojem so bili večinoma komentarji in terjajo malo manj odgovorov. Jaz lahko samo zagotovim, da se Vlada in Ministrstvo za zunanje zadeve trudita pri sprejemanju večletnega finančnega okvirja, ki bo v najboljšo korist Slovenije, torej tudi pri kohezijski politiki. Treba je pa povedati, da se tudi sprejemanje proračuna odmika. </font><br/>
<font size="4">	Kar se tiče dveh OP oziroma treh OP, vsekakor ni v pristojnosti MZZ. Obljubim pa, da bo MZZ dal to temo na mizo in bomo naredili razpravo s pristojnimi. Česa drugega pa mislim, da nimam dodati. Trudimo se, da dobimo najbolj optimalen okvir, kar se tiče kohezijskih sredstev in nasploh sredstev iz večletnega finančnega okvirja. </font><br/>
<br/>
<font size="4">	</font><b><font size="4">PODPREDSEDNIK DR. MILAN BRGLEZ: </font></b><font size="4">Želi še kdo razpravljati? (Ne.) Zaključujem razpravo.</font><br/>
<font size="4">	Na glasovanje dajem naslednji predlog sklepa: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za splošne zadeve, ki bo v Bruslju 21. 5. 2019, in jih podprl.« Glasujemo z napravami od številke 1 do 20. Glasujemo.</font><br/>
<font size="4">	Kdo je za? (10 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zahvaljujem se ministrstvu. </font><br/>
<font size="4">	S tem končujem 1. točko dnevnega reda. </font><br/>
<font size="4">	Besedo predajam predsedniku Odbora za zunanjo politiko, gospodu Nemcu.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC: </font></b><font size="4">Hvala lepa.	</font><br/>
<font size="4">	Dovolite mi, da preberem še eno pooblastilo: namesto gospoda Janeza Janše je z nami gospa Alenka Jeraj. </font><br/>
<font size="4">	Spoštovani, ugotavljam, da smo se članice in člani Odbora za zunanjo politiko seznanili z izhodišči za udeležbo delegacije Republike Slovenije na zasedanju Sveta Evropske unije za splošne zadeve, ki bo v Bruslju 21. maja 2019. </font><br/>
<font size="4">	Lepo se zahvaljujem vsem sodelujočim.</font><br/>
<br/>
<font size="4">	S tem končujem 1. točko dnevnega reda in 34. sejo Odbora za zunanjo politiko. </font><br/>
<font size="4">	Besedo predajam podpredsedniku Odbora za zadeve Evropske unije dr. Milanu Brglezu.</font><br/>
<font size="4">	</font><br/>
<b><font size="4">Seja se je končala 17. maja 2019 ob 8.24.</font></b>
</root>