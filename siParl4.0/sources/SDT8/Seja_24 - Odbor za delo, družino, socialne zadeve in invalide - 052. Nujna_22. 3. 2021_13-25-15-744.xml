<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA DELO, DRUŽINO, SOCIALNE ZADEVE IN INVALIDE</font></b><br/>
<b><font size="4">52. nujna seja</font></b><br/>
<br/>
<b><font size="4">(22. marec 2021)</font></b></p></div><br/>
<b><font size="4">Sejo je vodila Eva Irgl, predsednica odbora.</font></b><br/>
<b><font size="4">Seja se je začela ob 9.20. </font></b><br/>
<br/>
<b><font size="4">1. TRAK: (DAG) </font></b><br/>
<br/>
<b><font size="4">	PREDSEDNICA EVA IRGL: </font></b><font size="4">Dober dan! Lepo pozdravljeni! Še posebej lepo pozdravljam članice in člane odbora, vabljene na današnjo sejo. Začenjam 52. nujno sejo Odbora za delo, družino, socialne zadeve in invalide. </font><br/>
<font size="4">	Obveščam vas, da na seji kot nadomestne članice in člani odbora s pooblastili sodelujejo: namesto Aleksandra Reberška je z nami Andrej Černigoj, namesto Tadeje Šuštar je z nami Blaž Pavlin in namesto Jerce Korče je z nami Robert Pavšič. Vse lepo pozdravljam in vam želim dobro delo na našem odboru. </font><br/>
<font size="4">	</font><br/>
<font size="4">	Ker v poslovniškem roku nisem prejela predlogov za spremembo dnevnega reda, je ta določen, kot je bil predlagan s sklicem seje, in sicer: Predlog zakona o spremembah in dopolnitvah Zakona o začasnih ukrepih za omilitev in odpravo posledic Covida-19. Zakon bomo obravnavali po skrajšanem postopku. </font><br/>
<font size="4">	Naj še povem, da Marijana Pojbiča na seji nadomešča Nada Brinovšek, ki jo lepo pozdravljam.  </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBAH IN DOPOLNITVAH ZAKONA O ZAČASNIH UKREPIH ZA OMILITEV IN ODPRAVO POSLEDIC COVIDA-19, SKRAJŠANI POSTOPEK.</font></b><br/>
<b><font size="4">	</font></b><font size="4">Gradivo je objavljeno na spletnih straneh Državnega zbora, in sicer: predlog zakona in mnenje Zakonodajno-pravne službe.</font><br/>
<font size="4">	Vabili smo predlagatelja te točke dnevnega reda, to je skupina poslank in poslancev s prvopodpisanim Matjažem Hanom. Vidim, da je z nami predlagatelj, gospod Soniboj Knežak, ki mu bom v nadaljevanju dala besedo za uvod. Vabili smo Zakonodajno-pravno službo, Ministrstvo za delo, družino, socialne zadeve in enake možnosti, z nami je gospa državna sekretarka Mateja Ribič, in Državni svet, katerega predstavniki so se opravičili. </font><br/>
<font size="4">	Kolegij predsednika Državnega zbora je na 37. seji, 15. marca 2021, sklenil, da se predlog zakona obravnava po skrajšanem postopku. Odbor bo torej predlog zakona obravnaval na podlagi 126. in 142. člena Poslovnika Državnega zbora. </font><br/>
<font size="4">	Naj povem, da k predlogu zakona ni bilo vloženih amandmajev. Zato začenjam </font><b><font size="4">drugo obravnavo </font></b><font size="4">predloga zakona, v kateri bomo opravili razpravo o posameznih členih predloga zakona. </font><br/>
<font size="4">	Besedo za uvod dajem predstavniku predlagateljev, gospodu Soniboju Knežaku.</font><br/>
<font size="4">Izvolite. </font><br/>
<br/>
<font size="4">	</font><b><font size="4">SONIBOJ KNEŽAK (PS SD): </font></b><font size="4">Hvala, predsednica.</font><br/>
<font size="4">	Spoštovane kolegice in kolegi, lep pozdrav!</font><br/>
<font size="4">	Glede na to, da se danes srečujemo s to tematiko že drugič. Ker gre za isti zakon, ki smo ga vložili pred kratkim in ste bili člani odbora seznanjeni, bi, če mi dovolite, ker je nekaj nadomestnih članov, šel kratko skozi bistvene spremembe in razloge. Če bo treba, se bom pa še kasneje oglasil. </font><br/>
<font size="4">	Uvodoma še enkrat, zakaj smo predlog zakona vložili drugič. Zaradi tega, ker je bil zakon na meji sprejetja in smo vmes opravili še nekaj razgovorov. Tako upamo, da bodo ti razgovori oziroma dogovori držali in bomo v tem drugem poskusu uspeli spraviti ta zakon skozi parlament. </font><br/>
<font size="4">	Cilj zakona je zagotoviti pošteno plačilo, nagrado. Sicer predstavniki zakonodajalci in koalicija mislijo, da je danes to pošteno, mi pa menimo, glede na to, kar se dogaja okrog izplačil v zdravstvu in ker se neprestano poudarja, da je v tej državi dovolj denarja, naj ne skrbimo, prihaja do zamika izplačil teh nagrad, tudi že dogovorjenih nagrad po posameznih bolnišnicah. Vem za naš kraj, da so prejšnji mesec dobili v trboveljski bolnišnici izplačan covid dodatek šele za mesec oktober, november, december, januar. Skratka, obstoječe zadeve… </font><br/>
<font size="4">	Naj grem kar k zakonu. Ta zakon smo dopolnili s številom upravičencev, dodali dve, tri skupine, ki so bile po mnenju predvsem zdravstvenih delavcev izpuščene in so del tega procesa pri covidu. Ta zakon smo predstavili in je dobil zeleno luč tudi v Državnem svetu. Na podlagi debate, ki je bila v Državnem svetu, smo prvotno verzijo popravili, nekaj stvari umaknili,</font><br/>
<font size="4">	</font><br/>
<b><font size="4">2. TRAK: (DAG) – 9.25</font></b><br/>
<br/>
<b><font size="4">	</font></b><font size="4">(nadaljevanje) ker se nam je zdela obrazložitev, ki so nam jo dali ljudje, ki delajo v tem poklicu, ustrezna. Tako smo nekaj stvari umaknili in nekaj tudi spremenili. Skratka, predlagamo, da se dodatek za delo s pacienti, ki zdaj znaša 30 %, dvigne na 65 %. V primeru, da se duplira, ker imajo določilo v kolektivni pogodbi, smo ta znesek limitirali, da je to lahko maksimalno 100 %. Tisto, kar se mi zdi pomembno in sem tudi prvič poudarjal, zakaj smo vložili ta zakon - če bo šel skozi, bo teh 65 % veljalo tudi po koncu epidemije. 65 % dodatek, ki ga dobijo na podlagi kolektivne pogodbe, velja za čas razglasitve epidemije. Situacija bo pa taka, da bomo verjetno enkrat to epidemijo preklicali, zdravstvo se bo pa še kar nekaj časa srečevalo s covid bolniki. Se pravi, bo še vedno neka skupina zdravstvenih delavcev, ki bodo delali pod posebnimi pogoji, da ne govorim, od zaščitnih oblek in vsega, kar spada zraven, z možnostjo okužbe z virusom, ki je v končni fazi tudi smrten. Zato se nam je zdelo prav, da tudi tistim, ki bodo delali na teh primerih tudi po koncu epidemije, pripada ta dodatek. </font><br/>
<font size="4">	Drugo, predlagamo plačilo enkratne izredne premije kolektivnega dodatnega pokojninskega zavarovanja v višini 250, 500, tisoč evrov. Pri tem je opredeljeno, za koliko ur dela za posamezno kategorijo. Zakaj ta dodatek. Nekako se nam je zdelo, za tiste, ki spremljate, da je to dodatek za posebno obremenitev oziroma ljudem bolj poznano pod izrazom bivša beneficirana delovna doba, ki smo jo ukinili, in smo to beneficirano delovno dobo prenesli na ta pokojninski sklad. Se pravi, da delodajalci plačujejo tistim, ki so delali na prejšnjih beneficiranih delovnih mestih, v ta pokojninski sklad zaradi težkih pogojev dela. In če kdo dela v težkih pogojih dela, je do tega upravičen. Predvsem so to zdravstveni delavci, zato tudi ta naš razmislek in predlog, da se jim izplača ta enkratna premija v predlagani višini. </font><br/>
<font size="4">	Naslednji je predlog za dodelitev dodatnega bona, to so ti vavčerji za turizem. Lansko leto je velika večina zaposlenih v zdravstvu, tistih, ki so bili vpeti v bolnišnicah, ni moglo koristiti dopusta. Zanimiva je bila razprava v Državnem svetu, kjer so bili predstavniki zdravstva in so nas opozarjali, ker smo v prvotni verziji predlagali dodaten dan dopusta, in so rekli, da je škoda, da predlagamo, ker je situacija taka, da je zaradi pomanjkanja kadra še v lanskem letu več kot polovica neizkoriščenih dopustov. Zato se nam je zdelo, če bo letos prilika, da jim v znak zahvale damo dodaten bon za koriščenje. </font><br/>
<font size="4">	Predlagamo tudi nagrado za dijake in študente. To smo uskladili tudi s službami, tako mislim, da zdaj ni nobenih ostalih ovir, da ne bi bil ta predlog sprejet. </font><br/>
<font size="4">	Mislim, predsednica, da sem v glavnem vse zajel. Seveda bom pa z veseljem, če bo treba, še kakšno obrazložitev dal.</font><br/>
<font size="4">Hvala lepa. </font><br/>
<br/>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam za uvodno stališče v imenu predlagateljev. </font><br/>
<font size="4">	Besedo dajem državni sekretarki Ministrstva za delo, družino, socialne zadeve in enake možnosti, gospe Mateji Ribič. </font><br/>
<br/>
<font size="4">	</font><b><font size="4">MATEJA RIBIČ: </font></b><font size="4">Hvala za besedo. </font><br/>
<font size="4">	Spoštovana predsednica, spoštovani poslanke in poslanci! </font><br/>
<font size="4">	Vaš odbor je na 25. seji, 9. 2. 2021, obravnaval Predlog zakona o spremembah in dopolnitvah Zakona o začasnih ukrepih za omilitev in odpravo posledic covida-19, ki ga je Državnemu zboru v obravnavo predložila skupina poslank in poslancev s prvopodpisanim Matjažem Hanom. Vlada Republike Slovenije je takrat podala mnenje, da je obstoječi način nagrajevanja zaposlenih, ki delajo neposredno v okolju s pacienti in uporabniki, okuženimi s covidom-19, ustrezen, zato predloga zakona ni podprla. </font><br/>
<font size="4">	Tudi tokrat imamo pred sabo Predlog zakona o spremembah in dopolnitvah Zakona o začasnih ukrepih za omilitev in odpravo posledic covida-19, ki ga Državnemu zboru v obravnavo pošilja skupina poslank in poslancev s prvopodpisanim Matjažem Hanom in ki se le malenkost razlikuje od predhodnega predloga. 	Predlagatelj je v uvodu k obrazložitvi predloga zakona zapisal, da se z novelo za zaposlene v zdravstvenih in socialnovarstvenih zavodih predlaga pošteno plačilo in nagrada za neposredno delo, ki ga v izrednih razmerah opravljajo z uporabniki, obolelimi s covidom-19.</font><br/>
<font size="4"> </font><br/>
<b><font size="4">3. TRAK: (DAG) – 9.30</font></b><br/>
<br/>
<b><font size="4">	</font></b><font size="4">(nadaljevanje) Ti zaposleni se namreč zaradi velikega števila obolelih z boleznijo covid-19 soočajo s preobremenitvijo, izčrpanostjo in izgorelostjo, kar negativno vpliva na njihovo duševno in fizično zdravje. </font><br/>
<font size="4">	Na Ministrstvu za delo, družino, socialne zadeve in enake možnosti smo predloge skrbno proučili in menimo, da predlagane spremembe niso potrebne, saj je obstoječi način nagrajevanja zaposlenih v zdravstvenih in socialnovarstvenih ustanovah, ki opravljajo neposredno delo s pacienti oziroma uporabniki, obolelimi s covidom-19, ustrezen, zaradi česar predloga zakona ne podpiramo. In sicer je sedaj urejeno tako, da zaposleni za neposredno delo s pacienti oziroma uporabniki, obolelimi s covidom-19, za delo v rdeči in sivi coni prejmejo za ure dejansko opravljenega dela dodatek za nevarnost in posebne obremenitve v rizičnih razmerah po 11. točki prvega odstavka 39. člena Kolektivne pogodbe za javni sektor v višini 65 % urne postavke, dodatno pa še 30 % urne postavke osnovne plače po 56. členu PKP, skupaj torej 95 %. Poleg tega se jim vsi ti dodatki ne vštevajo v osnovo za odmero dohodnine. V primeru, ko se jih zaradi delovnih potreb začasno razporedi na delo k drugemu delodajalcu, prejmejo še dodatek v višini 30 % urne postavke. Menimo, da je to ustrezno urejeno. </font><br/>
<font size="4">	Predlagan način nagrajevanja z vplačilom dodatne premije v kolektivno oziroma v individualno dodatno pokojninsko zavarovanje ni primeren. Višina premij za kolektivno dodatno pokojninsko zavarovanje za javne uslužbence je določena s Sklepom o uskladitvi minimalne premije kolektivnega dodatnega pokojninskega zavarovanja za javne uslužbence. Iz teh pravnih podlag izhaja, da je za vse javne uslužbence določena enotna minimalna premija dodatnega pokojninskega zavarovanja, ob tem pa še dodatna premija glede na dopolnjena leta delovne dobe na dan 1. 8. 2003. Določitev vplačila enkratne izredne premije za določene javne uslužbence bi tako pomenila odstop od veljavnega sistema kolektivnega dodatnega pokojninskega zavarovanja za javne uslužbence. V zvezi s tem se postavlja vprašanje enakopravnosti teh javnih uslužbencev v primerjavi z vsemi ostalimi javnimi uslužbenci, sploh glede na veljavno splošno načelo, ki velja v okviru dodatnega pokojninskega zavarovanja, da se v kolektivno dodatno pokojninsko zavarovanje vključijo vsi zaposleni pri delodajalcu pod enakimi pogoji. Opozarjamo še na pomembno dejstvo, da delodajalec v skladu z ZPIZ-2 ne more izvesti vplačila v individualno dodatno pokojninsko zavarovanje. Tako vplačilo lahko izvede samo zaposleni sam iz svojega razpoložljivega dohodka po obdavčitvi, to je po neto plači. Iz določb predloga zakona ni jasno, na kakšen način bi se v praksi izvedlo vplačilo delodajalca v individualno dodatno pokojninsko zavarovanje zaposlenega, ki bi bilo v nasprotju s splošnimi določbami ZPIZ-2, ki urejajo dodatno pokojninsko zavarovanje. </font><br/>
<font size="4">	Dijaki in študenti so v skladu z 88. členom PKP7 že upravičeni do dodatka za neposredno delo s covid bolniki v višini 30 % urne postavke njihovega osnovnega plačila. Menimo, da je tudi ta del v zakonodaji ustrezno urejen. </font><br/>
<font size="4">	Glede predloga za dodatni bon pa menimo, da so do sedaj sprejete pobude v protikoronskih paketih zadovoljive. </font><br/>
<font size="4">	Iz vseh navedenih razlogov tako predloga zakona ne podpiramo. </font><br/>
<font size="4">	Hvala.</font><br/>
<br/>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam, gospa državna sekretarka. </font><br/>
<font size="4">	Besedo dajem Zakonodajno-pravni službi, gospe Miri Palhartinger. </font><br/>
<br/>
<font size="4">	</font><b><font size="4">MIROSLAVA PALHARTINGER: </font></b><font size="4">Dobro jutro! Hvala za besedo. </font><br/>
<font size="4">	Zakonodajno-pravna služba je pripravila pisno mnenje z vidika svojih nalog, kot jih določa Poslovnik Državnega zbora in Zakon o Državnem zboru. </font><br/>
<font size="4">	V svojem uvodoma tudi mi ugotavljamo, da gre za predlog zakona, ki povzema rešitve predloga zakona, o katerem je Državni zbor že odločal in ga ni sprejel. Ta predlog zakona je tokrat dopolnjen oziroma spremenjen glede na vsebino takrat predlaganih amandmajev. Predlagani zakon je oblikovan kot novela petega od doslej osmih zakonov, ki urejajo omilitev oziroma odpravo posledic epidemije covid-19, </font><br/>
<br/>
<b><font size="4">4. TRAK: (DAG) – 9.35</font></b><br/>
<br/>
<b><font size="4">	</font></b><font size="4">(nadaljevanje) zato se mora ZPS tudi tokrat navezati na že večkrat podana opozorila, ki se nanašajo na pogostost noveliranja, na razdrobljenost urejanja, na podvajanje vsebin in tudi na kopičenje nekaterih ukrepov v teh interventnih zakonih. Ker je, kot sem že rekla, predlagani zakon oblikovan kot novela, po našem mnenju to še dodatno vpliva na preglednost in jasnost pravne ureditve, zato tudi tokrat opozarjamo na načelo pravne države iz 2. člena ustave, katerega bistven element sta načeli varstva zaupanja v pravo in pravne varnosti. </font><br/>
<font size="4">	Kar se tiče posameznih členov, je ZPS oblikovala pripombe k 2. členu. Podala je pripombe z vidika jasnosti besedila predlaganih določb, pa tudi z vidika njihove izvedljivosti in nomotehnične priprave. Kar se tiče slednjega vidika, je treba izpostaviti različnost vsebin, ki bi po našem mnenju zaradi sistematike in jasnosti narekovale urejanje v ločenih členih.</font><br/>
<font size="4">	Kar se tiče ureditve teh dodatnih pravic, se pravi, vplačila enkratne izredne premije kolektivnega dodatnega pokojninskega zavarovanja, smo v mnenju izpostavili neobrazloženost predlaganega odstopa od sistemske ureditve in nujnost razmisleka, ali predlagana določba zagotavlja zadostno in dovolj jasno pravno podlago. Izpostavili smo tudi neurejene časovne vidike izvedbe predlagane rešitve. </font><br/>
<font size="4">	Pripomba glede pravice do dodatnega bona za izboljšanje gospodarskega položaja na področju potrošnje in turizma pa izhaja iz podnormiranosti predlagane in posledično se tudi to lahko odrazi na oteženi izvedljivosti predlagane rešitve. Opozorili smo tudi na pomanjkljivo ureditev nadzora, zlasti kar se tiče pravice do turističnega bona, pa tudi na ureditev trajanja ukrepov, ki pravzaprav za vse od pravic mora biti določena na enak način, kot to velja za pravice, ki se izvršujejo periodično. </font><br/>
<font size="4">	Hvala.</font><br/>
<br/>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam.</font><br/>
<font size="4">	Predlagam, da obravnavo opravimo na način, da razpravljamo o vsakem členu posebej. Tako kot je že nekako v praksi, bom dovolila pri 1. členu malce širšo razpravo, potem pa se boste osredotočili res na vsak člen posebej. Naj povem, da ima zakon, kot ste lahko videli, štiri člene. Torej, odprla bom razpravo o vsakem členu, na koncu pa bomo glasovali še o vseh členih skupaj. Ali kdo temu nasprotuje, takšnemu načinu obravnave? (Ne.) Če ne, bom odprla razpravo. </font><br/>
<font size="4">	Mislim, da je o 1. členu želel najprej razpravljati predlagatelj, gospod Soniboj Knežak.</font><br/>
<font size="4">Izvolite.</font><br/>
<br/>
<font size="4">	</font><b><font size="4">SONIBOJ KNEŽAK (PS SD): </font></b><font size="4">Hvala, predsednica. Bom zelo kratek, rad bi samo dva stavka na tisto, kar so predhodnice povedale.</font><br/>
<font size="4">	Gospa z Ministrstva za delo, družino, socialne zadeve in enake možnosti glede dodelitve teh vplačil v kapitalsko družbo opozarja, da bodo ostali javni uslužbenci v neenakopravnem položaju. Naj vas samo spomnim, da nas je velika večina bilo doma, delalo od doma, da nam je predsednik Vlade naročil, da ni naše delo nič drugega, kot da sedimo na kavču in gledamo televizijo, medtem ko so zaposleni v zdravstvu – smo dnevno spremljali težave – v 12- ali 14-urnih delavnikih. Tako kot sem uvodoma rekel, včasih je bila to bivša benefikacija za delo pod posebnimi pogoji, zato smo to tudi predlagali. Toliko glede mojega pogleda. Seveda, pač, polemiziram s predstavnico. </font><br/>
<font size="4">	Še stavek glede mnenja Zakonodajno-pravne službe. Jaz popolnoma razumem tisto vaše opozorilo glede preglednosti. Mi smo v tem letu dni s temi PKP-ji naredili na pravnem področju, sem trdno prepričan, tako zmedo za naslednja leta, ker smo vse v en zakon zmešali, vsa področja, in bo trajalo še kar nekaj let, preden bomo to zadevo uredili. In s tega vidika razumem ta vaš pomislek. </font><br/>
<font size="4">	Samo toliko. Hvala.</font><br/>
<br/>
<b><font size="4">	PREDSEDNICA EVA IRGL: </font></b><font size="4">Najlepša hvala tudi vam. </font><br/>
<font size="4">	Ne vidim nikogar več prijavljenega k razpravi, zato zaključujem razpravo o 1. členu. </font><br/>
<font size="4">	</font><br/>
<b><font size="4">5. TRAK: (DAG) – 9.40</font></b><br/>
<br/>
<b><font size="4">	</font></b><font size="4">(nadaljevanje) V razpravo dajem 2. člen. Ali želi kdo razpravljati? (Ne.) Če ne, razpravo zaključujem.</font><br/>
<font size="4">	V razpravo dajem 3. člen. Tudi ne vidim želje po razpravi, zato jo zaključujem.</font><br/>
<font size="4">	V razpravo dajem 4. člen. Želi kdo razpravljati? (Ne.) Če ne, razpravo zaključujem.</font><br/>
<font size="4">	Prehajamo na glasovanje o vseh členih predloga zakona skupaj. Prosim, da se pripravite. Mislim, da so vam strokovne službe razdelile glasovalne naprave, tako po dolgem času glasujemo tukaj; upam, da bo vse v redu. Vse štiri člene dajem na glasovanje. Glasujemo.</font><br/>
<font size="4">	Kdo je za? (9 članov.) Kdo je proti? (8 članov.)</font><br/>
<font size="4">	Ker k predlogu zakona na matičnem delovnem telesu niso bili sprejeti amandmaji, Odbor za delo, družino, socialne zadeve in invalide Državnemu zboru predlaga, da predlog zakona sprejme v predloženem besedilu. </font><br/>
<font size="4">	Naj samo še povem, da bom sama poročevalka odbora na seji Državnega zbora. </font><br/>
<font size="4">	Zaključujem to točko dnevnega reda in 52. nujno sejo odbora. Vse lepo pozdravljam in vam želim lep dan. Srečno in zdravo še naprej!</font><br/>
<br/>
<b><font size="4">Seja se je končala 22. marca 2021 ob 9.42.</font></b>
</root>