<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">133. redna seja</font></b><br/>
<br/>
<b><font size="4">(4. marec 2022)</font></b><br/>
</p></div><br/>
<br/>
<b><font size="4">Sejo je vodil mag. Marko Pogačnik, predsednik odbora. </font></b><br/>
<b><font size="4">Seja se je začela ob 9.01.</font></b><br/>
<br/>
<b><font size="4">	PREDSEDNIK MAG. MARKO POGAČNIK:</font></b><font size="4"> Spoštovane kolegice, spoštovani kolegi. Začenjam 133. sejo Odbora za zadeve EU. </font><br/>
<font size="4">	Obveščam vas, da so zadržani in da se današnje seje ne morejo udeležiti naslednji poslanci: gospod Jelinčič in dr. Trček. Obveščam vas, da so na sejo povabljeni poslanci Evropskega parlamenta iz Republike Slovenije, urad predsednika Republike Slovenije, kabinet predsednika vlade ter predstavniki vlade in Državnega sveta. Vse navzoče prav lepo pozdravljam!</font><br/>
<font size="4">	Prehajamo na določitev dnevnega reda. S sklicem seje ste prejeli dnevni red seje odbora. Ker v poslovniškem roku nisem prejel predlogov za njegovo spremembo je določen takšen dnevni red seje kot ste ga prejeli s sklicem. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O SMERNICAH UNIJE ZA RAZVOJ VSEEVROPSKEGA PROMETNEGA OMREŽJA, SPREMEMBI UREDBE EU 2021/11053 IN UREDBE EVROPSKE UNIJE ŠT. 913/2010 TER RAZVELJAVITVI UREDBE ŠT. 1315/2013. </font></b><br/>
<font size="4">	Gradivo k točki smo prejeli od Vlade Republike Slovenije 17. februarja na podlagi prvega odstavka 4. člena Zakona o sodelovanju med Državnim zborom in Vlado v zadevah EU. Skrajni rok za njegovo obravnavo v Državnem zboru je 10. marec. Gradivo k točki je bilo v skladu z določili Poslovnika Državnega zbora dodeljeno v obravnavo Odboru za zadeve EU kot pristojnemu odboru in Odboru za infrastrukturo, okolje in prostor kot matičnemu delovnemu telesu. Slednji ga je obravnaval na 36. seji 24. februarja in sprejel mnenje kot smo ga prejeli. Naprošam državnega sekretarja na Ministrstvu za infrastrukturo gospoda Aleša Miheliča, da nam predstavi predlog uredbe in zlasti predlog stališča Republike Slovenije. </font><br/>
<br/>
<b><font size="4">	ALEŠ MIHELIČ:</font></b><font size="4"> Hvala, predsedujoči, za besedo. Lepo pozdravljeni poslanci, poslanke, ostali cenjeni gostje!</font><br/>
<font size="4">	Republika Slovenija pozdravlja nov predlog uredbe TNT in meni, da odraža novo realnost na področju prometa, predvsem kar zadeva okolje, odpornost infrastrukture in digitalizacijo. Republika Slovenija predvsem pozdravlja vključitev zahodno balkanskega koridorja med evropske prometne koridorje in s tem vključitev severozahodnega kraka slovenskega prometnega križa v jedrno TNT omrežje. Razlogi, ki jih je Evropska komisija, ki jih navaja za nov predlog uredbe, so v nezadostnih in nepopolnih standardih za infrastrukturo TNE omrežja ter v pomanjkanje vključenosti standardov za infrastrukturo za alternativna goriva v vseevropsko prometno omrežje z negativnimi vplivi na podnebje in okolje. TNT omrežje se še vedno sooča z ozkimi grli in nezadostno povezanostjo med regijami, kar ovira multimodalnost. V večji meri se je treba posvetiti tudi nezadostni varnosti in zanesljivosti infrastrukture. Poleg tega je orodja za upravljanje potrebno prilagoditi novim potrebam. Zasnovo TNT omrežja pa uskladiti tudi z drugimi politikami. Zato komisija </font><br/>
<br/>
<b><font size="4">2. TRAK (VI) 9.05</font></b><br/>
<br/>
<font size="4">	(nadaljevanje) v novem predlogu uredbe zasleduje naslednje cilje: ozeleniti promet, omogočati nemoten in učinkovit promet, povečati odpornost TNT omrežja na podnebne spremembe in druge naravne nesreče ali nesreče, ki jih povzroči človek in izboljšati učinkovitost orodij za upravljanje TNT omrežij. Komisija meni, da je s tem nov predlog TNT uredbe usklajen z ostalimi zakonodajnimi predlogi v tem svežnju, predlogom uredbe o alternativnih gorivih in predlogom direktive o inteligentnih transportnih sistemih ter drugimi politikami Evropske unije. Dejstvo je, da se z novim predlogom uredbe uvajajo nekateri zelo zahtevni TNT standardi, predvsem na področju železniškega prometa, med drugim hitrost 160 kilometrov na uro za potniške vlake, standard pa 400, višji standard za ERTMS in podobno. To je sicer razumljivo, saj s tem povečujemo privlačnost železniškega prometa, kar je nujno, če želimo doseči zastavljene okoljske cilje do leta 2050. Ob tem je potrebno opozoriti predvsem na višji standard ERTMS, ki ga je Slovenija sicer že uvedla, vendar nivo 1, zato bo slednjega potrebno nadgraditi. Velik izziv predstavlja tudi doseganje hitrosti 100 kilometrov na uro za tovorne in 160 za potniške vlake. Za dosego teh standardov bo treba pripraviti temeljite analize z načrti za njihovo doseganje na obstoječem oziroma novo zgrajenem železniškem omrežju. Podobno je tudi na drugih področjih prometa, na primer povezanost letališč v jedrnem TNT omrežju s hitro železnico. Slovenija se bo zato zavzemala za prilagoditev določenih standardov, če njihova uvedba upravičeno ne bo možna zaradi zemljepisne lege Slovenije in njenih ter skladno s finančnimi zmožnostmi. O tem bo z ustreznim analizami komisijo zaprosila za odstopanja. Slovenija bo tako vključena v tri prometne koridorje, in sicer baltsko-jadranski koridor, sredozemski koridor in nov zahodno balkanski koridor. Predvsem slednji pomeni za Slovenijo velik uspeh, saj se je dolga leta trudila, da se koridor, ki poteka od Avstrije preko Slovenije, Hrvaške, Srbije in naprej z eno vejo do Bolgarije, z drugo pa preko Severne Makedonije do Grčije uvrsti med evropske prometne koridorje. V tem predlogu TNT uredbe je Republiki Sloveniji to tudi uspelo. </font><br/>
<font size="4">Baltsko-jadranski koridor ima v Sloveniji isti potek kot do sedaj. S tem, da je sedaj vanj vključen tudi odsek od Pragerskega do Hodoša, saj je komisija k temu koridorju priključila tudi potek jantarnega koridorja. Kar se sosednjih držav tiče je del tega koridorja postala tudi Hrvaška preko odseka Zidani most-Dobova - meja s Hrvaško oziroma Ljubljana-Obrežje – meja s Hrvaško. Italija pa je na svojem teritoriju koridor podaljšala do barja. </font><br/>
<font size="4">Sredozemski koridor se je precej spremenil, saj se sedaj konča v Sloveniji oziroma na Hrvaškem, prej se je na Madžarskem. Glede na ime sredozemski je verjetno to tudi ustrezneje, saj je bila Madžarska prej edina država v tem koridorju, ki ni imela dostopa do morja. Glede na to, da ima Slovenija dostop do Avstrije, Madžarske, Češke, Slovaške in Poljske, pa tudi Ukrajine preko baltsko-jadranskega koridorja verjetno za nas to ne bi smel biti poseben problem. </font><br/>
<font size="4">Zahodno balkanski koridor je nov koridor, ki poteka od Avstrije preko Slovenije in Hrvaške, kjer se pri Slavonskem brodu odcepi in gre preko Bosne in Hercegovine do Ploč, iz Hrvaške nato nadaljuje do Srbije, kjer se odcepi proti Črni gori in Albaniji, nato nadaljuje do Niša, kjer gre z eno vejo do Bolgarije, z drugo pa preko Severne Makedonije do Grčije. S tem je z enim koridorjem pokrit celoten zahodni Balkan.</font><br/>
<font size="4">Republika Slovenija predlogu ne bo nasprotovala. V primeru ko predlaganih TNT standardov ne bo možno doseči pa bo na podlagi ustreznih analiz Evropska komisija zaprosila za odstopanja. Hvala za pozornost. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala državnemu sekretarju za to predstavitev. </font><br/>
<font size="4">Na 82. seji, 1. marca, je gradivo od 1. do 5. točke obravnavala tudi Komisija državnega sveta za mednarodne odnose in evropske zadeve ter sprejela mnenja, ki smo jih prejeli. Za predstavitev mnenja Komisija državnega sveta k točki naprošam člana komisije gospoda Bogomirja Vnučca. </font><br/>
<br/>
<b><font size="4">BOGOMIR VNUČEC:</font></b><font size="4"> Hvala lepa. Komisija za mednarodne odnose in evropske </font><br/>
<br/>
<b><font size="4">3. TRAK (VI) 9.10</font></b><br/>
<br/>
<font size="4">(nadaljevanje) zadeve Državnega sveta je soglasno sprejela mnenje, da podpira predlog stališča Republike Slovenije do predloga uredbe Evropskega parlamenta in sveta o smernicah Unije za razvoj vseevropskega prometnega omrežja. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala. Odpiram razpravo. Vidim, da interesa za razpravo ni, zato dajem na glasovanje predlog stališča kot je objavljen na 4. strani prejetega gradiva: »Republika Slovenija pozdravlja nov predlog uredbe TNT in meni, da odraža novo realnost na področju prometa, predvsem kar se tiče okolja, odpornosti infrastrukture in digitalizacije. Republika Slovenija predvsem pozdravlja vključitev zahodno balkanskega koridorja med evropsko prometne koridorje in s tem tudi vključitev severozahodnega kraka slovenskega prometnega križa v jedrno TNT omrežje. Republika Slovenija predlogu ne bo nasprotovala. V primeru ko predlaganih TNT standardov ne bo možno doseči pa bo na podlagi ustreznih analiz komisija zaprosila za odstopanja.« Glasujemo. </font><br/>
<font size="4">Navzočih je 10. Kdo je za? (7 članov.) Je kdo proti? (Nihče.)</font><br/>
<font size="4">Ugotavljam, da je  sklep sprejet. </font><br/>
<font size="4">Končujemo 1. točko dnevnega reda.</font><br/>
<br/>
<font size="4">Prehajamo na </font><b><font size="4">2. TOČKO DNEVNEGA REDA – PREDLOG STALIŠČE REPUBLIKE SLOVENIJE DO PREDLOGA UREDBE EVROPSKEGA PARLAMENTA IN SVETA O VZPOSTAVITVI PLATFORME ZA SODELOVANJE ZA PODPORO DELOVANJA SKUPNIH PREISKOVALNIH SKUPIN IN O SPREMEMBI UREDBE, EU 2018/1726.</font></b><br/>
<font size="4">Gradivo k točki smo prejeli od Vlade Republike Slovenije 17. februarja na podlagi prvega odstavka 4. člena Zakona o sodelovanju med Državnim zborom in Vlado v zadevah Evropske unije. </font><br/>
<font size="4">Skrajni rok za njegovo obravnavo v Državnem zboru je danes. Gradivo od 2. do 5. točke je bilo v skladu z določili Poslovnika Državnega zbora dodeljeno v obravnavo Odboru za zadeve EU kot pristojnemu odboru in Odboru za pravosodje kot matičnemu delovnemu telesu. Slednji je omenjena gradiva obravnaval na 37. seji, 28. februarja, in prejel mnenja, ki smo jih prejeli. Naprošam državnega sekretarja na Ministrstvu za pravosodje gospoda Josipa Lukendo, da nam predstavi predlog uredbe in zlasti predlog stališča Republike Slovenije. Izvolite. </font><br/>
<br/>
<b><font size="4">JOSIP LUKENDA:</font></b><font size="4"> Hvala za besedo, spoštovani predsedujoči. Lep pozdrav vsem skupaj! </font><br/>
<font size="4">Skupne preiskovalne skupine so eno najmočnejših orožij v boju proti zahtevnejšim oblikam čezmejnega kriminala znotraj Evropske unije in širše. Organom odkrivanja in pregona kaznivih dejanj omogočajo skupno izvajanje preiskav v eni ali več državah, ki v konkretnem primeru sodelujejo v skupini. Bistvena dodana vrednost skupnih preiskovalnih skupin je, da se lahko zakonito zbrani dokazi uporabijo v vseh sodelujočih državah in torej zanje ni treba posebej zaprošati preko mednarodne pravne pomoči. Opisana narava skupnih preiskovalnih skupin zahteva nenehna usklajevanja sodelujočih in izmenjavo relativno velikih količin podatkov, med njimi ravno varna komunikacija med člani ter varna izmenjava elektronskih podatkov pa sta bili identificirani kot pomembni težavi pri vsakodnevnem delovanju skupin. Zato Evropska komisija v okviru širšega paketa digitalizacije pravosodja predvidela vzpostavitev posebne platforme za sodelovanje, ki naslavlja navedeno problematiko. Platforma za sodelovanje bo sodelujočim v skupin preiskovalni skupini omogočila izmenjavo velikih datotek. Njen stavni del bo tudi mobilna aplikacija za komunikacijo med člani preko različnih orodij, kot so kratka sporočila, klepetalnica, avdio in video konference ter funkcija, ki je podobna elektronski pošti. Dodatne funkcionalnosti platforme bodo namenjene podpori v operativni in post operativni fazi delovanja skupine, kar bo olajšalo vsakdanje delovanje ter končno evalvacijo zastavljenih ciljev. Uporabniški vmesnih bo na voljo v vseh uradnih jezikih Evropske unije. Platforma bo delovala preko interneta in bo omogoča različne dostope preko računalnikov in mobilnih naprav. Z namenom zagotavljanja varnosti bo vzpostavljen sistem identifikacije in avtentikacije uporabnikov. Vsi podatki pa bodo šifrirani. </font><br/>
<br/>
<b><font size="4">4. TRAK (VI) 9.15</font></b><br/>
<br/>
<font size="4">	(Nadaljevanje) Pravice uporabnikom bodo dodeljevali administratorji iz posameznih držav članic EU. Uporaba platforme ne bo zavezujoča, kar bo seveda določenim dopuščalo dovolj fleksibilnosti v primerih ko bodo presodili, da so za to sodelovanje primernejša druga orodja. Same stroške za vzpostavitev in delovanje platforme bo nosil proračun EU. Države članice bodo morale organom zagotoviti le potrebno tehnično opremo, ki bo omogočila dostop do platforme, kot so računalniki in prenosni telefoni. Predlagana uredba bo olajšala komunikacijo, izmenjavo podatkov in delovanje članov skupne preiskovalne skupine, obenem pa predstavlja pomemben del paketa namenjenega digitalizaciji pravosodja znotraj EU in je skladna s širšim prizadevanjem za digitalizacijo družbe. Republika Slovenija zato ta predlog podpira. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala državnemu sekretarju za to predstavitev. Za predstavitev mnenja Komisije državnega sveta k točki naprošam še člana komisije gospoda Bogomirja Vnučca. </font><br/>
<br/>
<b><font size="4">BOGOMIR VNUČEC:</font></b><font size="4"> Hvala lepa. Tudi naša komisija je soglasno sprejela mnenje, da podpira predlog stališča Republike Slovenije do predloga uredbe Evropskega parlamenta in sveta o vzpostavitvi platforme za sodelovanje za podporo delovanju skupnih preiskovalnih skupin in temu primerno spremembi uredbe. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala. Članice in člana Odbora za zadeve EU obveščam še, da poslanec gospod Jani Möderndorfer nadomešča poslanca gospoda Nika Prebila. </font><br/>
<font size="4">Odpiram razpravo k tej točki. Vidim, da interesa ni. Zato dajem na glasovanje predlog stališča kot je objavljen na 4. strani prejetega gradiva: »Republika Slovenija pozdravlja in podpira predlog uredbe Evropskega parlamenta in sveta o vzpostavitvi platforme za sodelovanje za podporo delovanju skupnih preiskovalnih skupin in o spremembi uredbe EU 2018/1726, ker bo vzpostavitev platforme za sodelovanje članom skupnih preiskovalnih skupin olajšala izmenjavo dokazov in informacij v elektronski obliki, medsebojno komunikacijo in koordinacijo ter opravljanje delovanja skupnih preiskovalnih skupin. Sočasno bo zagotavljala varnost pri shranjevanju in izmenjavi podatkov, s čimer bodo zavarovani zaupnost preiskav ter osebni podatki oseb na katere se bodo izmenjani dokazi in informacije nanašali. Republika Slovenija podpira predlog, da se operativni podatki na platformi hranijo le tako dolgo kot je to potrebno za njihovo izmenjavo, kot tudi da se skupnim preiskovalnim skupinam omogoča fleksibilnost delovanja s tem, da uporaba platforme zanje ni zavezujoča.« Predlog stališča dajem na glasovanje. </font><br/>
<font size="4">Navzočih 9. Kdo je za? (7 članov.) Je kdo proti? (Nihče.) </font><br/>
<font size="4">Ugotavljam, da je stališče sprejeto. </font><br/>
<br/>
<font size="4">Prehajamo na </font><b><font size="4">3. TOČKO DNEVNEGA REDA – PREDLOG STALIŠČE REPUBLIKE SLOVENIJE DO PREDLOGA DIREKTIVE EVROPSKEGA PARLAMENTA IN SVETA O SPREMEMBI SKLEPA SVETA 2015/671 V ZVEZI Z NJEGOVO USKLADITVIJO S PRAVILI UNIJE O VARSTVU OSEBNIH PODATKOV.</font></b><br/>
<font size="4">Gradivo k točki smo prejeli od vlade Republike Slovenije 17. februarja na podlagi prvega odstavka 4. člena zakona o sodelovanju med Državnim zborom in vlado v zadevah EU. Skrajni rok za njegovo obravnavo v Državnem zboru je danes. Naprošam ministra oziroma državnega sekretarja na Ministrstvu za pravosodje gospoda Josipa Lukendo, da nam predstavi predlog direktive in zlasti predlog stališča Republike Slovenije. </font><br/>
<br/>
<b><font size="4">JOSIP LUKENDA:</font></b><font size="4"> Hvala za besedo. Učinkovita čezmejna izmenjava informacij je ključna za učinkovito preprečevanje, preiskovanje in pregon terorističnih kaznivih dejanj. V boju proti terorizmu je bistvenega pomena, da imajo specializirane nacionalne službe držav članic, pravosodni organi držav članic in ustrezni organi EU na voljo čim bolj izčrpne in najnovejše informacije, ki jih za opravljanje svojih nalog nujno potrebujejo. Zadevni predlog je tako usmerjen v spremembo sklepa sveta 2005/671 PNZ, ki za države članice že vzpostavlja obveznosti in pravila za posredovanje informacij v zvezi s kazenskimi pregoni in obsodbami zaradi terorističnih kaznivih </font><br/>
<br/>
<b><font size="4">5. TRAK (VI) 9.20</font></b><br/>
<br/>
<font size="4">(nadaljevanje) dejanj. Cilj predloga je usklajevanje sveta s pravili EU o varstvu podatkov, natančneje z direktivo o kazenskem pregonu, ki se uporablja za domačo in čezmejno obdelavo osebnih podatkov, ki jih pristojni organi obdelujejo za namene preprečevanja preiskovanja, odkrivanja ali pregona kaznivih dejanj in izvrševanja kazenskih sankcij vključno z varovanjem pred grožnjami javni varnosti in njihovim preprečevanjem. Bistvo zadevnega predloga je omejitev namenov obdelave osebnih podatkov v okviru uporabe sklepa na preprečevanje preiskovanje, odkrivanje in pregon terorističnih kaznivih dejanj ter jasnejša določitev kategorij osebnih podatkov, ki se v te namen obdelujejo. Poleg usklajevanja s pravili o varstvu podatkov predlog zasleduje tudi posodobitev sklepa v skladu z razvojem prava EU po njegovem sprejetju in s tem namenom predvideva izbris sklica na konvencijo o Europolu in sklicevanje na uredbo EU 2016/794 o Europolu, kjer je to ustrezno. Predlagana direktiva bo vzpostavila jasnejša pravila glede obdelave osebnih podatkov v okviru področja uporabe sklepa, ga uskladila z direktivo o kazenskem pregonu ter povišala stopnjo pravne varnosti ter varstva osebnih podatkov v Evropski uniji. Republika Slovenija podpira predlog in pri tem meni, da je zasledovanje ustreznega ravnotežja med zagotavljanjem visoke stopnje varstva osebnih podatkov ter ohranjanjem učinkovitosti izmenjave informacij in sodelovanja na področju preprečevanja, preiskovanja, odkrivanja in pregona terorističnih kaznivih dejanj ključnega pomena. Hvala za pozornost. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala državnemu sekretarju. Naprošam za predstavitev mnenja Komisije državnega sveta k tej točki, člana komisije gospoda Bogomirja Vnučca. </font><br/>
<br/>
<b><font size="4">BOGOMIR VNUČEC:</font></b><font size="4"> Hvala lepa. Člani komisije smo podprli višjo stopnjo pravne varnosti in varstvo osebnih podatkov v okviru Evropske unije. Ugotovili smo, da zaradi sprejetja te direktive ne bo potrebno spreminjati veljavnih nacionalnih predpisov, zato podpiramo predlog stališča Republike Slovenije do predloga te direktive. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala gospodu Vnučcu za to predstavitev. Interesa za razpravo ni, zato dajem na glasovanje predlog stališča kot je objavljen na 3. strani prejetega gradiva: »Republika Slovenija podpira predlog direktive Evropskega parlamenta in sveta o spremembi sklepa sveta 2005/671 v zvezi z njegovo uskladitvijo s pravili EU o varstvu osebnih podatkov, kjer vzpostavlja jasnejša pravila glede obdelave sodnih podatkov v okviru področja uporabe sklepa, upošteva razvoj prava EU po njegovem sprejetju ter ga usklajuje z direktivo o kazenskem pregonu in s tem višja stopnja pravne varnosti ter varstva osebnih podatkov v EU. Poleg navedenega Republika Slovenija izpostavlja, da je pri pogajanjih glede splošnega pristopa Sveta EU in kasnejših pogajanjih z evropskim parlamentom ključno zasledovanje ustreznega ravnotežja med zagotavljanjem visoke stopnje varstva osebnih podatkov ter ohranjanjem učinkovitosti izmenjave informacij in sodelovanja na področju preprečevanja preiskovanja, odkrivanja in pregona terorističnih kaznivih dejanj. Republika Slovenija prav tako poudarja pomembnost tesne koordinacije med pristojnimi pripravljenimi telesi Sveta EU z namenom zagotovitve skladnosti zadevnega predloga s predlogom uredbe v zvezi z digitalno izmenjavo informacij v primerih terorizma.« Glasujemo. </font><br/>
<font size="4">Navzočih je 11. Kdo je za? (7 članov.) Je kdo proti? (Nihče.)</font><br/>
<font size="4">Ugotavljam, da je stališče sprejeto.</font><br/>
<br/>
<font size="4">Prehajamo na </font><b><font size="4">4. TOČKO DNEVNEGA REDA - PREDLOG STALIŠČA REPUBLIKE SLOVENIJE DO PREDLOGA SKLEPA SVETA O POOBLASTITVI DRŽAV ČLANIC, DA V INTERESU EU PODPIŠEJO DRUGI DODATNI PROTOKOL H KONVENCIJI O KIBERNETSKI KRIMINALITETI, KI OBRAVNAVA OKREPLJENO SODELOVANJE IN RAZKRITJE ELEKTRONSKIH DOKAZOV.</font></b><br/>
<font size="4">Gradivo k 4. in 5. točki dnevnega reda smo prejeli od Vlade Republike Slovenije 24. februarja na podlagi prvega odstavka 4. člena Zakona o sodelovanju med Državnim zborom in Vlado v zadevah EU. Skrajni rok za njegovo obravnavo v Državnem zboru je 11. marec. Ker sta točki vsebinsko povezani predlagam, da predstavitev in razpravo o obeh opravimo pri tej točki, nato pa ločeno </font><br/>
<br/>
<b><font size="4">6. TRAK (VI) 9.25</font></b><br/>
<br/>
<font size="4">(Nadaljevanje) glasujemo o predlaganih stališčih. Naprošam državnega sekretarja gospoda Josipa Lukendo, da nam predstavi predlog sklepov in zlasti predlog stališča Republike Slovenije. </font><br/>
<br/>
<b><font size="4">JOSIP LUKENDA:</font></b><font size="4"> Hvala za besedo. Predloga sklepov Sveta EU o pooblastitvi držav članic EU, da v interesu EU podpišejo in ratificirajo drugi dodatni protokol h konvenciji Sveta Evrope o kibernetski kriminaliteti se nanašata na različni fazi istega postopka pristopa članic EU k drugemu dodatnemu protokolu in sta zato med seboj neločljivo povezana. Smiselno enako velja tudi za danes obravnavani stališči. Konvencija o kibernetski kriminaliteti je že 20 let najpomembnejši instrument kazenskega prava in mednarodnega sodelovanja v boju proti kibernetskemu kriminalu. Republika Slovenija kot pogodbenica konvencije ta boj ves čas aktivno podpira.</font><br/>
<font size="4">Besedilo drugega dodatnega protokola k navedeni konvenciji, ki ga je odbor ministrov Sveta Evrope sprejel novembra lani prinaša pomembno nadgradnjo obstoječega sistema. Omogočil bo hitrejše pridobivanje elektronskih podatkov za namene kazenskih preiskav, obenem pa zagotovil potrebne postopkovne varovalke ter okrepil pravila varstva osebnih podatkov. Protokol bo pristojnim organom posamezne pogodbenice omogočil, da za namene kazenskih preiskav neposredno od ponudnikov storitev v drugi pogodbenici pridobijo informacijo o naročnikih. To bo pomembno skrajšalo čas pridobivanja teh podatkov. Besedilo protokola predvideva tudi poenostavitve pri izvrševanju nalogov iz druge pogodbenice za podatke o prometu, takojšnje razkritje računalniških podatkov v nujnih primerih ter možnost zasliševanja prič in izvedencev preko video konference. </font><br/>
<font size="4">Novi mehanizmi, ki jih prinaša drugi dodatni protokol pri pridobivanju elektronskih dokazov v čezmejnih zadevah so pomemben korak v smeri učinkovitosti preiskovanja in pregona tovrstnih kaznivih dejanj. Odločitev o pristopu k protokolu bo sprejeta na ravni EU, čemur sta namenjana oba predloga sklepov sveta. Prvi sklep je namenjen pooblastitvi držav članic Unije ter da v interesu Unije podpišejo drugi dodatni protokol, drugi pa da ga ratificirajo. Obenem je potrebno zagotoviti enoten pravni okvir znotraj Unije na tem področju, kar zasledujejo poenoteni pridržki in izjave, kot izhaja iz prilog obema predlogama, ki naj jih podajo članice EU. Smiselno je, da Republika Slovenije podpre oba predloga sklepov, ki sta osnova za pristop držav članic EU k drugemu dodatnemu protokolu, s čimer bo sodelovanje pri pridobivanju dokazov v kazenskih preiskavah s čezmejnimi elementi še okrepljeno. Pravice prizadetih oseb pa ustrezno zaščitene. Pri tem pa je pomembno tudi, da vzpostavljeni sistem ne bo posegel v temeljna načela ustavnopravnega reda Republike Slovenije na področju varovanja zasebnosti komunikacij, k čemur bomo med pogajanji o vsebini obeh sklepov namenili posebno skrb. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala državnemu sekretarju za predstavitev mnenj Komisije državnega sveta k obema točkama. Naprošam gospoda Bogomirja Vnučca.</font><br/>
<br/>
<b><font size="4">BOGOMIR VNUČEC:</font></b><font size="4"> Pisno mnenje ste dobili, tako da samo na kratko. Komisija podpira predlog stališča Vlade do obeh zadev. Hvala. </font><br/>
<br/>
<b><font size="4">PREDSEDNIK MAG. MARKO POGAČNIK:</font></b><font size="4"> Hvala. Odpiram razpravo k 4. in 5. točki. Vidim, da interesa ni. Zato dajem na glasovanje predlog stališč k točki 4: »Republika Slovenija podpira predlog sklepa Sveta o pooblastitvi držav članic, da v interesu Evropske unije podpišejo drugi dodatni protokol h konvenciji o kibernetski kriminaliteti, ki obravnava okrepljeno sodelovanje in razkritje elektronski dokazov, kjer slednji olajšuje čezmejno pridobivanje elektronskih dokazov v kazenskih preiskavah in obenem zvišuje raven varstva osebnih podatkov. Zaradi zagotavljanja enotnih pravil znotraj Evropske unije si bo Republika Slovenija prizadevala za čim večje poenotenje pridržkov in izjav, ki naj jih podajo države članice Evropske unije ob podpisu drugega dodatnega protokola h konvenciji o kibernetski kriminaliteti, kjer je to potrebno z vidika približevanja predpisov na področju pravosodnega sodelovanja v kazenskih zadevah v Evropski uniji. Pri tem ne bo podprla takih odločitev glede pridržkov, ki bi pomenili poseg </font><br/>
<br/>
<b><font size="4">7. TRAK (VI) 9.30</font></b><br/>
<br/>
<font size="4">(Nadaljevanje) v pravico do komunikacijske zasebnosti kot jo zagotavlja 37. člen Ustave Republike Slovenije.« Glasujemo. </font><br/>
<font size="4">Navzočih 11. Kdo je za? (7 članov.) Je kdo proti? (Nihče.)</font><br/>
<font size="4">Ugotavljam, da je stališče sprejeto. </font><br/>
<font size="4">Končujemo 4. točko dnevnega reda. </font><br/>
<br/>
<font size="4">Prehajamo na </font><b><font size="4">5. TOČKO DNEVNEGA REDA – PREDLOG STALIŠČA REPUBLIKE SLOVENIJE DO PREDLOGA SKLEPA SVETA O POOBLASTITVI DRŽAV ČLANIC, DA V INTERESU EVROPSKE UNIJE RATIFICIRAJO DRUGI DODATNI PROTOKOL H KONVENCIJI O KIBERNETSKI KRIMINALITETI, KI OBRAVNAVA OKREPLJENO SODELOVANJE IN RAZKRITJE ELEKTRONSKIH DOKAZOV.</font></b><br/>
<font size="4">	Na glasovanje dajem predlog stališča: »Republika Slovenija podpira predlog sklepa sveta o pooblastitvi držav članic, da v interesu EU ratificirajo drugi dodatni protokol h konvenciji o kibernetski kriminaliteti, ki obravnava okrepljeno sodelovanje in razkritje elektronskih dokazov, kjer slednji olajšuje čezmejno pridobivanje elektronskih dokazov v kazenskih preiskavah in obenem zvišuje raven varstva osebnih podatkov. Zaradi zagotavljanja enotnih pravil znotraj EU si bo Republika Slovenija prizadevala za čim večje poenotenje pridržkov in izjav, ki naj jih podajo države članice EU od ratifikacij drugega dodatnega protokola h konvenciji o kibernetski kriminaliteti, kjer je to potrebno z vidika približevanja predpisov na področju pravosodnega sodelovanja v kazenskih zadevah v EU. Pri tem ne bo podprla takih odločitev glede pridržkov, ki bi pomenile poseg v pravico do komunikacijske zasebnosti kot jo zagotavlja 37. člen Ustave Republike Slovenije.« Glasujemo. </font><br/>
<font size="4">Navzočih 11. Kdo je za? (7 članov.) Je kdo proti? (Nihče.)</font><br/>
<font size="4">Ugotavljam, da je stališče sprejeto. </font><br/>
<font size="4">S tem končujem 5. točko dnevnega reda in 133. sejo Odbora za zadeve Evropske unije. </font><br/>
<font size="4">Vsem skupaj se zahvaljujem za sodelovanje in vam želim lep in miren vikend. </font><br/>
<br/>
<b><font size="4">Seja se je končala 4. marca 2022 ob 9.32.</font></b><br/></root>