<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZADEVE EVROPSKE UNIJE</font></b><br/>
<b><font size="4">109. seja</font></b></p></div><div align="center"><b><font size="4">(11. junij 2021)</font></b></div><br/>
<br/>
<b><font size="4">Sejo je vodil Nik Prebil, podpredsednik odbora.</font></b><br/>
<b><font size="4">Seja se je začela ob 9. uri. </font></b><br/>
<br/>
<b><font size="4">1. TRAK: (TB) </font></b><br/>
<br/>
<b><font size="4">	PODPREDSEDNIK NIK PREBIL: </font></b><font size="4">Spoštovani kolegice in kolegi, spoštovani predstavniki Vlade, vsi, ki nas spremljate, prav lepo pozdravljeni!</font><br/>
<font size="4">	Naj uvodoma povem, da sejo danes po pooblastilu predsednika, kot podpredsednik tega odbora, vodim jaz.</font><br/>
<font size="4">	Začenjam 109. sejo Odbora za zadeve Evropske unije, uvodoma pa vas obveščam, da so zadržani in se seje ne morejo udeležiti naslednji člani odbora, in sicer, dr. Franc Trček iz Poslanske skupine SD in pa gospod Zmago Jelinčič Plemeniti iz Poslanske skupine SNS. Na seji kot nadomestni člani odbora pa s pooblastili sodelujejo gospa Mojca Škrinjar, ki nadomešča poslanca Leona Merjasca iz Poslanske skupine SDS. Obveščam vas tudi, da so bili na sejo vabljeni poslanci Evropskega parlamenta iz Republike Slovenije, Urad predsednika Republike Slovenije, Kabinet predsednika Vlade in pa Državnega sveta. </font><br/>
<font size="4">Vse navzoče še enkrat prav lepo pozdravljam!</font><br/>
<font size="4">	Preden preidemo na dnevni red, vas želim samo še obvestiti, da ima ta odbor sedaj uradno tudi novo članico, to je Andreja Zabret iz Poslanske skupine LMŠ.</font><br/>
<font size="4">	Prehajam torej na določitev dnevnega reda seje odbora. S sklicem ste dnevni red seje odbora prejeli. Ker po poslovniškem roku nisem prejel nikakršnih predlogov za njegovo spremembo, je torej dnevni red določen takšen, kot je bil predlagan s sklicem. </font><br/>
<br/>
<font size="4">	S tem prehajamo na </font><b><font size="4">1. TOČKO DNEVNEGA REDA - ZASEDANJE SVETA EVROPSKE UNIJE ZA ZAPOSLOVANJE, SOCIALNO POLITIKO, ZDRAVJE IN VARSTVO POTROŠNIKOV, LUKSEMBURG, 14. IN 15. 6. 2021.</font></b><br/>
<font size="4">	Gradivo k tej točki smo prejeli od Vlade 10. junija, na podlagi 8. člena Zakona o sodelovanju med Državnim zborom in pa Vlado, v zadevah Evropske unije.</font><br/>
<font size="4">	Za začetek prosim najprej gospo Matejo Ribič, državno sekretarko na Ministrstvu za delo, družino in socialne zadeve in enake možnosti, da nam predstavi izhodišča za udeležbo slovenske delegacije na delo zasedanja, ki se nanaša zgolj na področje zaposlovanje in pa socialne politike.</font><br/>
<font size="4">	Izvolite, imate besedo.</font><br/>
<br/>
<font size="4">	</font><b><font size="4">MATEJA RIBIČ:</font></b><font size="4"> Hvala za besedo.</font><br/>
<font size="4">	Spoštovani predsedujoči, spoštovani poslanke in poslanci!</font><br/>
<font size="4">	Na kratko bom predstavila dnevni red zasedanja Sveta Evropske unije za zaposlovanje, socialno politiko, zdravje in varstvo potrošnikov, ki bo 14. junija v Luksemburgu. Tokratni dnevni red zasedanja je obširen in bo potekal prvič v živo, po skoraj letu in pol. Ministrice in ministri bodo opravili štiri razprave in sicer, o predlogu direktive o minimalni plači, o nadaljnjih korakih Sveta EPSCO, ki bodo sledili socialnemu vrhu v Portu, o novih izzivih za socialni dialog in kolektivno povezovanje, ter na delovnem kosilu o izvajanju strategije za enakost oseb LGBTIQ. Razprava o predlogu direktive o minimalni plači se bo osredotočila na vprašanja o tem, katere so najpomembnejše izboljšave zaščite minimalne plače v uniji, ki jih bo direktiva dosegla, ter, kateri so najpomembnejši elementi predloga za zagotovitev ustreznosti minimalnih plač v skupnem okviru, ki naj bi ga določila direktiva. Svet EPSCO se bo ob tem seznanil tudi s poročilom o napredku v pogajanjih o tej direktivi v svetu.</font><br/>
<font size="4">	Slovenija podpira poročilo o napredku in bo kot prihodnja predsedujoča v intervenciji izpostavila, da bo svoja prizadevanja usmerila v obravnavo odprtih vprašanj, da bi jih v času slovenskega predsedovanja, v čim večji meri razjasnili in zagotovili ustrezno podlago za dosego dobrega dogovora. Minister bo pri tem države članice spomnil na pomembnost cilja direktive, ter jih pozval k prožnosti v pogajanjih. Razprava o naslednjih korakih EPSCO, ki bodo sledili socialnemu vrhu v Porto,</font><br/>
<br/>
<b><font size="4">2. TRAK: (TB) – 9.05</font></b><br/>
<br/>
<font size="4">	(nadaljevanje) bo osredotočena na vprašanja o tem, katere prihodnje oblike politike in koordinirane strategije na nacionalni ravni nameravajo države članice poglabljati za izvajanje evropskega stebra socialnih pravic, skladno z deklaracijo iz Porta in v okviru akcijskega načrta za evropski steber socialnih pravic in kako bodo pri tem vključevale socialne partnerje in civilno družbo, ki je nujno. Države članice bodo lahko predstavile svoje poglede glede nadaljnjih korakov za določitev nacionalnih ciljev, ter glede ključnih značilnosti prihodnjega cikla evropskega semestra, da bi okrepili politike na področju zaposlovanja, znanj in spretnosti, ter socialnih področij in ustrezno spremljali napredek pri izvajanju evropskega stebra socialnih pravic. Vprašanje se nanaša tudi na to, kako bi lahko okrepili vlogo Sveta EPSCO in njegovih pripravljalnih teles, v okviru evropskega semestra.</font><br/>
<font size="4">	Slovenija bo v intervenciji izpostavila podporo izvajanju evropskega stebra socialnih pravic v okviru evropskega semestra, v skladu z ustreznimi pristojnostmi vseh vključenih deležnikov, ter podprla redno spremljanje napredka na podlagi krovnih ciljev in dogovorjene preglednice uspešnosti. Glede vseh prihodnjih razmislekov glede evropskega semestra, bo pozvala k močni in ustrezni vlogi Sveta EPSCO v evropskem semestru, a obenem čim manjšem administrativnem bremenu in ohranitvi delujočih orodij in instrumentov.</font><br/>
<font size="4">Razprava o novih izzivih za socialni dialog in kolektivnem povezovanju, bo naslovila vprašanja o kakovosti posvetovanja s socialnimi partnerji in njihovega vključevanja v pripravo in izvajanje načrtov za okrevanje in odpornost, kako okrepiti zmogljivost socialnih partnerjev, glede na hitre spremembe na trgu dela, ali je obseg kolektivnih pogajanj treba razširiti na nove kategorije delavcev, vključno z ekonomsko odvisnimi samozaposlenimi delavci in če da, kako bi lahko vzpodbujali udeležbo in zastopanost delavcev v netipičnih oblikah dela, s čimer bi zagotovili njihovo pravico do združevanja in učinkovitega zastopanja.</font><br/>
<font size="4">Slovenija bo v intervenciji izpostavila pomen socialnega dialoga, tako v času priprave in izvajanja ukrepov za blaženje posledic epidemije, kot tudi pri prilagoditvah na bodoče spremembe na trgu dela, v kontekstu staranja prebivalstva, digitalizacije in podnebnih sprememb. Pri tem bo tudi izpostavila, da smo že v preteklosti poskrbeli za krepitev usposobljenosti socialnih partnerjev in sicer, v obliki razpisov in koriščenja strukturnih skladov. </font><br/>
<font size="4">Med delovnim kosilom bo potekala razprava o izvajanju strategije za enakost spolov LGBTIQ in sicer, bo naslovila vprašanja o najboljših načinih za spodbujanje politik za enakost teh oseb na Evropski uniji in nacionalni ravni, ter kako lahko izvajanje strategije za enakost teh oseb 2020-2025, nudi najboljšo podporo državam članicam pri izvajanju teh politik. Minister bo v morebitni intervenciji izpostavil pomen zagotavljanja odporne in vključujoče družbe, ki poskrbi tudi za najranljivejše med nami. Poudaril bo, da si Slovenija prizadeva za odpravo vseh oblik diskriminacije, zato je tudi sprejela Zakon o varstvu pred diskriminacijo, ki določa varstva vsake posameznice in posameznika pred diskriminacijo, na podlagi različnih osebnih okoliščin.</font><br/>
<font size="4">V nadaljevanju bo svet sprejel priporočilo sveta o vzpostavitvi evropskega jamstva za otroke, ter sklepe sveta o delu na domu, o socialno ekonomskem vplivu Covid-19 na enakost spolov, ter o strategiji za pravice invalidov 2021-2030. Svet EPSCO bo odobril dokumente iz sklepov evropskega semestra, ki sta jih pripravila Odbor za zaposlovanje in Odbor za socialno zaščito. Slovenija pred zasedanjem Sveta EPSCO nima glede tega odprtih vprašanj in se z dokumenti strinja. Svet se bo seznanil tudi s poročili o napredku pri obravnavi predloga direktive o zavezujočih ukrepih na preglednosti plač in predloga direktive sveta o izvajanju načela enakega obravnavanja oseb, ne glede na vero ali prepričanje, invalidnost, starost ali spolno usmerjenost. Slovenija pred zasedanjem Sveta EPSCO glede tega nima odprtih vprašanj in se s poročili o napredku strinja.</font><br/>
<font size="4">V okviru točke razno, se bo svet seznanil z informacijami komisije in predsedstva, Slovenija pa bo predstavila program prednostnih nalog v okviru Sveta EPSCO, kjer bo izpostavila dve prednostni nalogi in sicer, zagotavljanje kakovostnega dela za kakovostno življenje in pri tem za odporne in vključujoče trge dela, </font><br/>
<br/>
<b><font size="4">3. TRAK: (TB) – 9.10</font></b><br/>
<br/>
<font size="4">	(nadaljevanje) ter skrb za odporne in vključujoče družbe, tako v času okrevanja, kot tudi v času prihodnjih strukturnih sprememb v kontekstu staranja prebivalstva, digitalizacije in podnebnih sprememb.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PODPREDSEDNIK NIK PREBIL: </font></b><font size="4">Najlepša hvala, državna sekretarka, za vašo predstavitev.</font><br/>
<font size="4">	Sedaj pa bi prosil še mag. Franca Vindišarja, državnega sekretarja na Ministrstvu za zdravje, da nam predstavite izhodišča za udeležbo slovenske delegacije, prav tako na zasedanju tega sveta, ki se bo nanašal na področje zdravje.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. FRANC VINDIŠAR:</font></b><font size="4"> Ja, spoštovani podpredsednik, cenjeni poslanke in poslanci, hvala za besedo!</font><br/>
<font size="4">	Zasedanje Sveta EPSCO, v sestavi ministrov za zdravje, se bo udeležil minister za zdravje, gospod Janez Poklukar, z delegacijo. Zasedanja bodo potekala po dnevnem redu, ki je navedeno v izhodiščih. Ključne vsebine s področja zdravja, ki jih bo portugalsko predsedstvo naslovilo na zasedanju Sveta EPSCO, bodo v okviru prve točke predstavitev napredka glede obravnave svežnja zakonodajnih predlogov, v okviru Evropske zdravstvene unije. Portugalsko predsedstvo bo predstavilo dosežen splošni pristop na reviziji uvedbe o okrepitvi vloge Evropske agencije za zdravila pri pripravljenosti na krize in kriznem upravljanju na področju zdravil in medicinskih pripomočkov. V zvezi s predlogom uredbe o ustanovitvi evropskega centra za preprečevanje in obvladovanje bolezni in uredbe o resnih čezmejnih grožnjah za zdravje, pa bo portugalsko predsedstvo podalo poročilo o napredku. Minister za zdravje bo v intervenciji izrazil podporo predlaganih zakonodajnih aktov, se zavzel za kompromisne rešitve in poudaril, da si bo Slovenija v času predsedovanja prizadevala za nadaljnji napredek, vključno s »trialogom« z Evropskim parlamentom.</font><br/>
<font size="4">V okviru druge točke bosta obravnavani dve temi. Ministri bodo potrdili sklepe sveta na temo dostopnosti do zdravil in medicinskih pripomočkov za močnejšo in odporno Evropsko unijo. Minister Poklukar se bo v intervenciji zahvalil portugalskemu predsedstvu, da je med svoje prioritete uvrstilo problematiko, ki jih naslavljajo sklepi. Ti so celoviti, poudarjajo bistveno vlogo zdravil in medicinskih pripomočkov v zdravstvenih sistemih in potrebo po njihovi ustrezni in stalni razpoložljivosti v EU. Nato bo v okviru druge točke sledila razprava na temo Covid-19, zadnje stanje pandemije. Portugalsko predsedstvo je razpravo usmerilo na interes držav članic k evropskemu pristopu, k implementaciji skupnih meril za izdajo in sprejetje digitalnega Covid potrdila oziroma določitvi skupnih meril za Covid potrdila, ki jih izdaja tretja država. Dodatno predsedstvo držav članic pričakuje odgovor na vprašanje, ali razmišljajo o uporabi Covid potrdila tudi za druge namene.</font><br/>
<font size="4">Pod točko razno bo portugalsko predsedstvo poročalo o zaključku pogajanj z Evropskim parlamentom na temo uredbe o ocenjevanju zdravstvenih tehnologij. Slovenija upa, da bo naslednji »trialog« z Evropskim parlamentom uspešno zaključen, še v času portugalskega predsedstva. S strani predsedstva bo predstavljena informacija o iniciativah na področju globalnega zdravja. Evropska komisija bo podala informacijo o skupnem ukrepu na področju odpornosti mikroorganizmov proti protimikrobnim zdravilom in okužb, povezanih z zdravstveno oskrbo, ter stanju na področju antimikrobne odpornosti in informacij v stanju, implementacije uredbe o medicinskih pripomočkih.</font><br/>
<font size="4">Na koncu zasedanja bo predstavitev delovnega programa prihajajočega slovenskega predsedstva. Minister Poklukar bo predstavil prioritete predsedovanja na področju zdravja. V času predsedovanja se bomo osredotočili na opredelitev bolj strateških pristopov uporabe razpoložljivih EU virov za razvoj in izvajanje inovativnih rešitev za odpornejše zdravstvene sisteme. V okviru te prioritete želimo izpostaviti primer uspešnega izvajanja inovativnih rešitev v zdravstvenih sistemih po vsej EU, ki izkazujejo strateško porabo virov EU in identificirati priložnosti za sodelovanje med zdravstvenimi sistemi EU in različnimi deležniki v prihodnje.</font><br/>
<font size="4">Dodatno želimo spodbuditi tudi razpravo o možnih novih rešitvah na ravni EU,</font><br/>
<br/>
<b><font size="4">4. TRAK: (TB) – 9.15</font></b><br/>
<br/>
<font size="4">	(nadaljevanje) ki lahko izboljšajo dostopnost oziroma razpoložljivost zdravil in hkrati naslavljajo problematiko pomanjkanja tistih zdravil, kjer prihaja do pomanjkanja poslovnega interesa, kot se to dogaja na področju antimikrobikov, ter v primeru generičnih oziroma starejših zdravil za onkološka zdravljenja, ko gre za spreminjanje namena uporabe zdravil. Slovensko predsedstvo bo na ta način prispevalo k uresničevanju evropske strategije za zdravila in h krepitvi Evropske zdravstvene unije. V času delovnega kosila bo potekala razprava o zdravju in digitalizaciji. Portugalsko predsedstvo je pripravilo za države članice vprašanja glede spodbujanja čezmejnih storitev e-zdravja. Minister Poklukar bo v intervenciji izpostavil, da Slovenija podpira vsako pobudo, ki na splošno zagotavlja enakopraven dostop vseh državljanov Evropske unije do zdravstvenih storitev in digitalnih storitev.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PODPREDSEDNIK NIK PREBIL:</font></b><font size="4"> Najlepša hvala, državni sekretar, tudi za vaš del predstavitve.</font><br/>
<font size="4">	Sedaj pa prehajamo na razpravo poslank in poslancev in kot prvi se je k besedi prijavil poslanec Andrej Černigoj.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">ANDREJ ČERNIGOJ (PS NSi):</font></b><font size="4"> Spoštovani podpredsednik, hvala za besedo. Najprej čestitke za današnje vodenje.</font><br/>
<font size="4">Državna sekretarja, kolegice in kolegi, pa še posebej pozdravljam našo novo članico, Andrejo Zabret, ki je danes prvič med nami dobrodošla in uspešno delo v tem našem ljubem odboru!</font><br/>
<font size="4">Najprej, moja razprava se bo nekako razdelila na dva dela. Najprej bi se rad zahvalil državni sekretarki, Mateji Ribič. Se zahvaljujem za izčrpno predstavitev. Jaz mislim, da ta izhodišča, ki ste jih podali za udeležbo delegacije Republike Slovenije na Svetu Evropske unije za zaposlovanje, socialno politiko, zdravje in varstvo potrošnikov, ki se bo zgodilo v Luksemburgu, je bilo, je zelo dobro pripravljeno gradivo in točke so tudi zelo jasno eksplicitno obrazložene. Jaz moram reči in tukaj pohvaliti tudi ministra Janeza, ki se redno udeležuje srečanj v vrhu Evropske unije in moram ga tudi pohvalit, da je bil tudi eden prvih ministrov te Vlade, ki je obiskal tudi Evropsko komisijo in tukaj moram povedat, da to področje, ki ga minister Janez Cigler Kralj pokriva, je zelo kompleksno, je zelo široko in to področje v Evropski komisiji pokrivajo kar štirje komisarji. Tako da, se pravi, da to ni kar tako.</font><br/>
<font size="4">Ja, če gremo na samo vsebino, jaz zelo podpiram, v bistvu, pogovore na vrhu Evropske unije, o ustreznih minimalnih plačah v Evropski uniji. Jaz se tukaj tudi veselim, da se ta pogajanja, morebiti, če bo vse po sreči, bodo nekako tudi zaključila. Jaz vem, da si bo minister in tudi Slovenija, prizadevala, da se bo ta pogajanja, nek dogovor, mogoče tudi dosegel v času slovenskega predsedovanja in tukaj jaz mogoče polagam tudi upe. Točk zanimivih je kar nekaj, od enakega plačila za enako delo, za enake vrednote za moške in ženske, ob enakem obravnavanju oseb, ne glede na vero in prepričanje, invalidnost, starost ali spolno usmerjenost. Tako da, točk je ogromno. Zelo me veseli tudi, da bo svet v obliki teh točk, na eni izmed točk potrdil tudi štiri navedene dokumente, ki jih je pripravil Odbor za zaposlovanje in Odbor za socialo, za socialno zaščito. </font><br/>
<font size="4">Mogoče samo, malček več se bom ustavil pri točki sklepi sveta o delu na domu. Ta točka je postala še toliko bolj zanimiva ob začetku pandemije oziroma z bojem z nevidnim sovražnikom Covid-19. Jaz bi tukaj še enkrat pohvalil tudi Ministrstvo za delo, ki je videl v tem potencial, ki je začel na tem zelo delat, je olajšal in zmanjšal debirokratizacijo na tem področju in tudi nekako spodbujal delodajalce, da so se njihovi delavci v čim večjem številu odločali, seveda, tam kjer je bilo omogočeno za delo na domu in tako smo tudi naredili varnejše okolje za delavce in delodajalce in s tem je tudi gospodarstvo manj trpelo.</font><br/>
<br/>
<b><font size="4">5. TRAK: (TB) – 9.20</font></b><br/>
<br/>
<font size="4">	(nadaljevanje) Mogoče samo ena taka zadeva. Država Slovenija se je v preteklosti velikokrat ukvarjala tudi z bojem proti raku in mene mogoče tukaj malo več zanima predlog direktive Evropskega parlamenta Sveta, o spremembi direktive o varovanju delcev pred nevarnostmi zaradi izpostavljenosti rakotvornih ali mutagenih snovi pri delu. To področje bom še podrobno spremljal tudi v prihodnosti. In, zelo me veseli, prihajamo v zadnji mesec pred slovenskim prevzetjem predsedovanja Svetu Evropske unije. Zelo me veseli, da boste nekako, na koncu, zadnja točka, je tudi informacija slovenske delegacije glede programa samega slovenskega predsedovanja. </font><br/>
<font size="4">Toliko na področju zaposlovanja in socialne politike. Zdaj pa grem še na zdravstvo. Dobrodošli državni sekretar, Franc Vindišar. Tukaj, na tej zadevi, bi zaželel ministru Janezu Poklukarju, ker mislim, da je to njegov prvi obisk v tujino, če se ne motim… Ali ne? Aha, se opravičujem. Samo ena zadeva me zanima tukaj oziroma bi jo pohvalil. Republika Slovenija bo na temo zdravja in digitalizacije(?), ki bo v tem času delovala, delovnega kosila, podala kratko intervencijo. Mi se moramo zavedat, da je zdravje in digitalizacija ena od prednostnih, vsaj po mojem, prednostnih zadev, ki jih moramo naredit v zdravstvu. Mislim, da se bo z digitalizacijo marsikakšen problem tudi rešil, tudi, po moje, kakšna krajša čakalna vrsta. </font><br/>
<font size="4">Bi pa mogoče na eno stvar opozoril. Zdravje in digitalizacijo bi povezal tudi s kibernetsko varnostjo. Ta teden smo imeli na obisku v Državnem zboru tudi irskega ministra za evropske zadeve, gospoda Thomasa Byrna, ki nas je opozoril, da se je pri njih na Irskem zgodil zelo neprijeten, neljub dogodek. V bistvu, celotno zdravstvo je bilo, se je srečalo s kibernetskim napadom, kjer je celotno zdravstveno digitalno omrežje na žalost počepnilo. Imajo velike težave zaradi tega in zaradi tega se tudi pri njih, je to še posebno izpostavil, dogajajo tudi zamude pri cepljenju. Jaz bi tukaj res opozoril tudi ministrstvo, da v zadnjem času prihajamo do zmeraj več teh kibernetskih napadov, videli smo v Ameriki kar nekaj dogodkov, da na tem področju se mogoče, se še dodatno okrepijo in zagotovijo, da se kaj takega, kakor se je zgodilo na Irskem, v Sloveniji ne ponovi.</font><br/>
<font size="4">Hvala za razpravo.</font><br/>
<br/>
<b><font size="4">PODPREDSEDNIK NIK PREBIL:</font></b><font size="4"> Najlepša hvala za vašo razpravo, spoštovani poslanec.</font><br/>
<font size="4">Želi mogoče še kdo razpravljati? Ugotavljam, da ne. S tem zak…, / oglašanje iz dvorane/ </font><br/>
<font size="4">Aha, ja, pardon. Spoštovana poslanka, Violeta Tomić, izvolite, imate besedo. Se opravičujem.</font><br/>
<br/>
<b><font size="4">VIOLETA TOMIĆ (PS Levica):</font></b><font size="4"> Ja, najlepša hvala.</font><br/>
<font size="4">Jaz sem vesela, da ste začeli govorit o minimalni plači na evropskem nivoju, kajti enotna minimalna plača, o čemer smo v Levici govorili že pred leti, bi onemogočila izkoriščanje delavcev, dumping, ko se dogaja, da jih uvažamo in strpamo v neke gete. Za enako delo, enako plačilo in to po celi Evropski uniji in ne glede na spol, vero, raso, karkoli že je, kajne, te okoliščine. </font><br/>
<font size="4">Tako da, to direktivo o minimalni plači, jo zelo pozdravljam. Tudi to, da se ne stigmatizira predstavnikov LGBTQ skupine. Pred časom sta bila dva župana ubita na Poljskem in v Nemčiji, ne tako daleč nazaj, zaradi odkrite podpore LGBT skupnosti in to so resno nevarni pojavi znotraj Evropske unije. Dejstvo pa je, da smo od vseh članic Evropske unije, ravno mi Slovenci, ki prevzemamo predsedovanje, dali najmanj sredstev za digitalni in zeleni razvoj. Obstajajo podatki in tukaj bi se morali kar zamislit. </font><br/>
<font size="4">Bistveno je, da mi začnemo razmišljat bolj napredno.</font><br/>
<br/>
<b><font size="4">6. TRAK: (TB) – 9.25</font></b><br/>
<br/>
<font size="4">	(nadaljevanje) Kaj hočem reči s tem bolj napredno je, da vedno zaostajamo, ne upamo si biti hrabri in še vedno smo v tem, ujeti v neoliberalizmu, ki ga je Thatcherjeva izumila, pa je že zdavnaj pokojna in je vse prodala takrat in vemo, kako se je to končalo in s kakšno revščino to rezultira, posledično revščina pa prinaša nestrpnost in tudi različne neonacistične skupine, ki so, iščejo način, kako svoje nezadovoljstvo z družbo kanalizirat.</font><br/>
<font size="4">	Vsi poslanci smo dobili poročilo European Federation of Employee Share Ownership, ki govori o post Covid ekonomiji in, zdaj, Združeno kraljestvo je prvo, ravno zato, ker je neoliberalizem tako globoko zasekal v družbo Združenega kraljestva, je prvo, ki je to spodbudo sprožilo in so zraven tudi Kanada, Francija, Nemčija, Indija, Italija, Poljska, Severna Afrika, Združeno kraljestvo in Združene države Amerike. Poljska, recimo, ima »new polish deal«, ki zavzema zakonodajo za delavsko lastništvo, se pravi, proti oligarhom, ki izkoriščajo delavce, jih ne plačujejo… Brez veze je govorit o minimalni plači in čakat na te drobtinice, čeprav se strinjam, minimalna plača je zelo pomembna, ravno zaradi tega, ker se na minimalno plačo veže še ogromno drugih stvari, ki se primerjajo. Se pravi, povprečna plača se veže, potem se vežejo neki prispevki, glede na minimalno plačo in tako naprej. Je zelo pomembno in politika postavi ta nivo, od katerega se pogovarjamo dalje, vendar, post Covid ekonomija bo morala spremenit način razmišljanja in če mi ne bomo spremenili način razmišljanja, nas čaka huda kriza. Te vse pomoči se bodo porabile in kako naprej. </font><br/>
<font size="4">Tako da, države že intenzivno razmišljajo o delavskem solastništvu, pri nas pa dobivamo napade z Nove Slovenije in stranke SDS, glede na to, da smo informirani in da želimo iti v korak s časom in govorimo o delavskem upravljanju in solastništvu in slišimo, da gremo nekam nazaj, v ne vem kakšnem enopartijski sistem. Ne, potrebno je iti naprej, bit informiran in ne capljat za vsemi drugimi državami, kar so one že zdavnaj opustile, mi še vedno strastno prakticiramo.</font><br/>
<font size="4">Tako da, post Covid ekonomija mora bit popolnoma drugačna in zato res predlagam, da smo odprti za vse nove trende, da smo končno informirani in med prvimi in seveda, govorit o podporni, vključujoči družbi, proti diskriminaciji, v Vladi, ki daje neonacističnim skupinam in društvom status društva posebnega pomena, veste, eno so besede, drugo so dejanja. Dajmo se zamislit, kam mi, kot družba, plovemo. </font><br/>
<font size="4">Hvala.</font><br/>
<br/>
<b><font size="4">PODPREDSEDNIK NIK PREBIL:</font></b><font size="4"> Postopkovno, Andrej Černigoj.</font><br/>
<font size="4">Izvolite, imate besedo. </font><br/>
<font size="4">Aha, pardon. Izvolite, poslanec.</font><br/>
<br/>
<font size="4">	</font><b><font size="4">BORIS DOBLEKAR (PS SDS):</font></b><font size="4"> Hvala lepa, predsedujoči.</font><br/>
<font size="4">	Ne mine seja - ne mine seja -, ko se iz stranke Levica obnašajo v parlamentu popolnoma nedostojno in uporabljajo besede neonacizem, fašizem, ubijanje, grožnje in tako naprej. Jaz imam tega dosti. In prosim, če opozorite poslanko, naj se drži etičnega kodeksa, pa normalne zdrave kmečke pameti. Smo v Sloveniji.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PODPREDSEDNIK NIK PREBIL:</font></b><font size="4"> Hvala lepa.	</font><br/>
<font size="4">	Gospod Černigoj, postopkovno, izvolite.</font><br/>
<font size="4">	Replika, izvolite, imate repliko, potem bom pa odgovoril še na postopkovni predlog.</font><br/>
<br/>
<font size="4">	</font><b><font size="4">ANDREJ ČERNIGOJ (PS NSi):</font></b><font size="4"> Spoštovani gospod predsedujoči, hvala za besedo.</font><br/>
<font size="4">	Jaz se moram tukaj replicirat, zaradi tega ker, jaz mislim, da sem bil narobe razumljen. Jaz sem poskušal nekako pozitivno, nekako, nagovorit današnjo sejo, današnje točke, se pa na žalost, z druge stvari te dvorane, zmeraj najde priložnost za »kritizacijo«, za omadeževanje.</font><br/>
<br/>
<b><font size="4">7. TRAK: (TB) – 9.30</font></b><br/>
<br/>
<font size="4">	(nadaljevanje) Jaz pri tej točki nisem nobenega naslovil, nobenega nisem, tako, in bi res prosil, no, jaz si ne želim in sem bil tukaj narobe razumljen, v tem smislu, da moramo tukaj, na zadevah Evropske unije, delovat skupaj, kako bomo skupaj v Evropski uniji delovali dobro, z dobrimi idejami in si res želim nekega takega zdravega, zdrave, pozitivne razprave. </font><br/>
<font size="4">Tako da, to je moja replika, hvala.</font><br/>
<br/>
<font size="4">	</font><b><font size="4">PODPREDSEDNIK NIK PREBIL: </font></b><font size="4">Hvala lepa za vašo repliko.</font><br/>
<font size="4">	Kar se tiče postopkovnega predloga, spoštovani kolega Doblekar. Vse poslanke in poslance, ne samo kolegico Tomić, naprošam, da se držite dnevnega reda in spoštujete 75. člen Poslovnika, ko govori, da lahko poslanke in poslanci razpravljajo zgolj o točki, ki je na dnevnem redu. </font><br/>
<font size="4">Iz vidika presojanja zdrave kmečke pameti, nisem za to pristojen jaz, niti vi, spoštovani kolega poslanec. Kolegica je pač razpravljala malenkost širše in tudi malenkost izven dnevnega reda, zato bom v skladu s Poslovnikom izdal zgolj to opozorilo. Se mi zdi, da pa pač iz obeh strani prihaja določena nestrpnost in bi bilo mogoče dobro, da se vsi skupaj umirimo počasi. / oglašanje iz dvorane/</font><br/>
<font size="4">Razprava ali postopkovno? / oglašanje iz dvorane/</font><br/>
<font size="4">Razprava, kolegica Violeta Tomić, imate besedo.</font><br/>
<br/>
<b><font size="4">VIOLETA TOMIĆ (PS Levica):</font></b><font size="4"> Hvala lepa.</font><br/>
<font size="4">Ker replika na repliko ni možna, bi vas jaz rada samo opozorila, da nisem poslanca Černigoja replicirala o ničemer. Jaz sem razpravljala o minimalni plači, ter o tem, kar smo danes dobili na mail – od European Federation of Employee Share Ownership -, da bi želela, da se te stvari vključijo noter in sem tudi rekla, da neenakost in revščina proizvajata nestrpnost v družbi, ki vodijo v določene, bi rekla, skrajne skupine in tukaj nisem njih naslavljala. Sem zelo presenečena, da oni sebe tukaj noter vidijo. Prav nič. Razpravljam, to je moja demokratična pravica, pač, kot opozicijska poslanka, nisem samo hvalila, ampak sem opozorila na nekatere stvari, za katere bi želela, da bi bile seveda tudi v razmislek za v bodoče.</font><br/>
<font size="4">Najlepša hvala.</font><br/>
<br/>
<font size="4">	</font><b><font size="4">PODPREDSEDNIK NIK PREBIL: </font></b><font size="4">Hvala tudi vam.</font><br/>
<font size="4">	Bi želel še kdo besedo? (Ne.) Ugotavljam, da ne.</font><br/>
<font size="4">	S tem pa prehajamo na odziv Vlade, tako da, če bi želeli, spoštovani državni sekretar z Ministrstva za zdravje, izvolite, imate besedo. / izklop mikrofona/</font><br/>
<font size="4">	/ vklop mikrofona/ V redu, Vlada torej se ne bo odzvala.</font><br/>
<font size="4">	S tem zaključujem razpravo in bomo prešli na glasovanje in sicer, dajem na glasovanje predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za zaposlovanje, socialno politiko, zdravje in pa varstvo potrošnikov, ki bo v Luksemburgu 14. in 15. 6. 2021 in jih podprl.« Glasujemo.</font><br/>
<font size="4">	Kdo je za? (6 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<font size="4">	S tem zaključujem 1. točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA - ZASEDANJE SVETA EVROPSKE UNIJE ZA EKONOMSKE IN FINANČNE ZADEVE, LUKSEMBURG, 18. 6. 2021.</font></b><br/>
<font size="4">	Tudi to gradivo smo prejeli od Vlade, dne 10. 6. 2021 na podlagi 8. člena Zakona o sodelovanju med Državnim zborom in Vlado v zadevah Evropske unije.</font><br/>
<font size="4">	Prosim mag. Majo Hostnik Kališek, državno sekretarko na Ministrstvu za finance, da nam predstavi ta izhodišča za udeležbo slovenske delegacije na zasedanju sveta.</font><br/>
<font size="4">	Izvolite, imate besedo.</font><br/>
<br/>
<b><font size="4">MAG. MAJA HOSTNIK KALIŠEK:</font></b><font size="4"> Hvala.</font><br/>
<font size="4">Spoštovani podpredsednik, spoštovane poslanke, spoštovani poslanci!</font><br/>
<font size="4">V nadaljevanju bi vam rada predstavila izhodišče za zasedanje Sveta ECOFIN, ki bo potekalo v petek, 18. junija 2021, dan pred tem pa bo zasedala tudi Evroskupina. Slovensko delegacijo bo na obeh zasedanjih vodil minister za finance, mag. Andrej Šircelj. Uvodoma bo Svet ECOFIN opravil razpravo o davčnih dosjejih. Pri točki o stopnjah davka na dodano vrednost,</font><br/>
<br/>
<b><font size="4">8. TRAK: (TB) – 9.35</font></b><br/>
<br/>
<font size="4">	(nadaljevanje) se pričakuje razprava s poudarkom na derogacijah oziroma dovoljenih odstopanjih, ter obsegu znižanih in ničelnih stopenj DDV-ja. Slovenija podpira prenovo ureditve stopenj DDV na ravni unije, pozdravlja prizadevanja pri iskanju kompromisa med državami članicami, s ciljem oblikovanja ureditve, ki pri določanju nižjih stopenj DDV upošteva zlasti splošni interes, ter enake možnosti držav članic, ob hkratni fleksibilnosti pri prilagajanju stopenj DDV v primeru izrednih razmer. </font><br/>
<font size="4">Ministri bodo razpravljali tudi o predlogu oprostitve plačila DDV na uvoz blaga in storitev v javnem interesu EU. Gre za blago in storitve, namenjene za odziv na izredne situacije, kot posledica naravnih katastrof, humanitarnih kriz in podobnih posebnih situacij. Slovenija lahko podpre predlog direktive, s katero je predvidena oprostitev DDV za navedeno blago in storitve. V nadaljevanju bo portugalsko predsedstvo poročalo o napredku pri sprejemanju ukrepov za krepitev bančne unije v času njihovega predsedovanja. Tu velja izpostaviti delo na hibridnem modelu enotnega sistema jamstva za vloge, kot prehodnem likvidnostnemu delu(?). Ko bi se tveganja v bančnem sektorju zadosti znižala, bi sledi prehod v končni EDIS, ki pomeni skupno kritje izgub zaradi izplačil jamstva za vloge, v primeru propada banke.</font><br/>
<font size="4">Slovenija podpira nadaljevanje dela na potrebnih elementih za dokončno vzpostavitev bančne unije, s poudarkom na tistih ukrepih, glede katerih bi lahko v razumnem času dosegli napredek. Slovenija napredek vidi zlasti v vzpostavitvi prehodnega EDIS. Slovenija tudi meni, da je treba pred vzpostavitvijo končnega EDIS, v zadostni meri znižati tveganje v vseh nacionalnih bančnih sektorjih EU. V tej luči Slovenija podpira napovedano objavo zakonodajnega paketa za revizijo pravnega okvirja za reševanje banke in jamstva za vloge, s strani Evropske komisije. Svet ECOFIN bo razpravljal tudi o predlogu uredbe o trgih kripto imetij. Dosje je pomemben za EU, saj pomeni dokončno vzpostavitev regulative na trgu kripto sredstev. Predvideva se, da bo v času slovenskega predsedovanju Svetu EU, dosje v fazi »trialogov«. Sprejem akta v EU je predviden konec leta 2021. </font><br/>
<font size="4">Državni zbor RS je dne 13. januarja 2021 potrdil stališče do predloga uredbe / nerazumljivo/. Slovenija pozdravlja prizadevanja za ureditev trga kripto imetij in s tem spodbujanja inovacij. Uredba bo zagotovila ustrezno raven zaščite in jasno razumevanje pravic in hkrati tudi finančno stabilnost. Ministri se bodo seznanili s trenutnim stanjem izvajanja mehanizma za okrevanje in odpornost. Evropska komisija bo prve ocene nacionalnih načrtov  za okrevanje in odpornost pripravila v drugi polovici junija. Svet naj bi nato obravnavo izvedbenega akta zaključil v štirih tednih. Slovenija pozdravlja napore Evropske komisije za čim hitrejšo pripravo predlogov izvedbenih sklepov sveta, za načrte in okrevanje in odpornost, ki so že bili predloženi. Na tej podlagi bi bila lahko že v prvem mesecu slovenskega predsedovanja potrjena večina načrtov za okrevanje in odpornost. Ključno je namreč, da bodo načrti potrjeni čim prej, kar bo omogočilo začetek izvajanja mehanizma in uporabo razpoložljivih sredstev.</font><br/>
<font size="4">Na dnevnem redu je tudi razprava glede evropskega semestra. Evropska komisija je v preteklem tednu objavila sveženj dokumentov, ki se osredotoča na smernice za fiskalno politiko državam članicam, v času okrevanja. Namen teh smernic je državam članicam pomagati spodbuditi okrevanje in ob tem kar najbolje izkoristiti mehanizem za obnovo in odpornost. V letu 2021 in 2022 se še naprej priporoča podporno fiskalno politiko. Splošna odstopna klavzula bo v veljavi tudi v letu 2022 in bo omogočala ukrepanje. Sveženj vsebuje tudi poročilo o doseganju kriterijev primanjkljajev in dolgov za vse države članice EU. Visoki primanjkljaji so izjemni zaradi visokega padca BDP, podpornih ukrepov za boj proti pandemiji Covid-19 in delovanja avtomatskih stabilizatorjev. Slovenija se strinja s priporočilom za ohranitev podporne fiskalne politike v letu 2022. </font><br/>
<font size="4">Slovenija prav tako podpira veljavnost splošne odstopne klavzule v letu 2022, ki bo omogočila ukrepanje. Kot pomembno ocenjuje priporočilo,</font><br/>
<br/>
<b><font size="4">9. TRAK: (TB) – 9.40</font></b><br/>
<br/>
<font size="4">	(nadaljevanje) da se doseganje srednjeročne uravnoteženosti fiskalnega položaja določi preudarno, ko bodo okoliščine to dovoljevale, ob hkratnem zagotavljanju investicij. Na zasedanju se pričakuje tudi sprejem sklepov o izzivih fiskalne vzdržnosti, povezanih s staranjem prebivalstva. Sklepi se navezujejo na najnovejše poročilo o staranju 2021. S sklepi se države poziva k ukrepanju na področjih povečanja zaposlenosti in produktivnosti, prilagajanja pokojninskih zdravstvenih sistemov in sistemov dolgotrajne oskrbe. Slovenija se zaveda izzivov demografskih sprememb in s tem povezanih stroškov staranja, ter dolgoročne javnofinančne vzdržnosti. Slovenija je strukturne spremembe in načrte vključila v predlog načrta za okrevanje in odpornost. Ministri se bodo tudi seznanili z izhodišči EU za zasedanje finančnih ministrov in guvernerjev centralnih bank skupine G20 7. do 10. julija 2021. </font><br/>
<font size="4">Evroskupina bo zasedala 17. junija 2021, v redni vključujoči sestavi. Na dnevnem redu zasedanja v redni sestavi bo predvidoma obravnavan desetega poročila okrepljenega nadzora Grčije, obravnava poročilo po programskem nadzoru Cipra, Portugalske, Irske in Španije, zaključki vmesne misije mednarodnega denarnega sklada v Evro območju, ter delovanje mehanizma ERM-2. O vključujoči sestavi bo Evroskupina zaokrožila razprave prvega polletja, glede poglabljanja ekonomske in monetarne unije in pripravila poročilo za voditelje evrskega območja, ki se bodo sestale ob robu Evropskega sveta, 24. in 25. junija 2021. V skladu s sklepi vrha evrskega območja z decembra 2020, bo poročilo vključevalo postopen in s časovnimi roki določen delovni načrt, v zvezi z vsemi nerešenimi elementi, potrebnimi za dokončanje bančne unije. Ob robu zasedanja Sveta ECOFIN in Evroskupine, bo v Luksemburgu potekalo tudi letno zasedanje Odbora guvernerjev evropske investicijske banke, ter letno zasedanje Sveta guvernerjev evropskega mehanizma za stabilnost, katerih se bo minister, kot guverner za Republiko Slovenijo, prav tako udeležil.</font><br/>
<font size="4">Hvala.</font><br/>
<br/>
<b><font size="4">PODPREDSEDNIK NIK PREBIL:</font></b><font size="4"> Najlepša hvala, državna sekretarka, za vašo predstavitev.</font><br/>
<font size="4">S tem odpiram razpravo. Kot prvi se je k razpravi prijavil poslanec Andrej Černigoj, naslednji dobi besedo mag. Andrej Rajh.</font><br/>
<font size="4">Izvolite.</font><br/>
<br/>
<b><font size="4">ANDREJ ČERNIGOJ (PS NSi):</font></b><font size="4"> Spoštovani gospod predsedujoči, hvala za besedo.</font><br/>
<font size="4">Zadeva je dokaj zanimiva zame v eni točki in predvsem Predlog uredbe Evropskega parlamenta in Sveta o trgih kripto imetij in spremembi direktiva MICA(?), če sem prav seznanjen. Mene tukaj zelo veseli, da je Evropska unija videla, da na tem področju je preveč časa stopicala na mestu, da to področje se s preveliko hitrostjo razvija in da je to področje tudi preveliko, da ga bi zanemarili. </font><br/>
<font size="4">Zato me zelo, v bistvu, veseli, predlogi MICE, določajo enotne zahteve znotraj EU in bi jih kar mogoče prebral. Zahteve glede transparentnosti in zahteve  za razkritje pri izdaji in sprejemu v trgovanje s kripto sredstvi, odobritev in nadzor nad ponudniki kripto sredstev in izdajatelji žetonov, ter žetonov z elektronskim denarjem, delovanje organizacij / nerazumljivo/ izdajatelji žetonov, ki se sklicuje na sredstva izdajateljev žetonov elektronskega denarja in ponudnike kripto sredstev, pravila o varstvu potrošnikov pri izdajah, trgovanju, izmenjavi, skrbništvu nad kripto sredstvi na trgu in preprečevanje morebitnih zlorab na trgu z / nerazumljivo/ integritete na trgu kripto sredstev. Jaz mislim, da so te točke zelo pomembne. Zakaj? Mogoče zaradi tega, ker so kripto valute še sorazmerno mlade. Mogoče, boste rekli, ja, to je prihodnost. Jaz sem mogoče na tem področju malček bolj konservativen. Pred časom, nekaj dni nazaj, je bilo na portalu MMC zelo dober članek tudi na to temo. Avtor tega članka je izpostavil nekaj problemov. Mogoče, rekli bo…, ga citiram, »Rekli boste, da je ta trg vendar dovolj likviden, a tudi ameriški trg državnih obveznic je bil likviden do marca lani.« </font><br/>
<font size="4">Potem, tukaj bi tudi se strinjam z avtorjem, da to področje še ni imelo resnega likvidnostnega šoka, </font><br/>
<br/>
<b><font size="4">10. TRAK: (TB) – 9.45</font></b><br/>
<br/>
<font size="4">	(nadaljevanje) ki bi mogoče nam pokazal tudi to slabšo plat te, bom rekel mogoče za nekatere celo vire prihodnosti. Tako da, me zanima, mogoče tudi razmišljanje in tudi, tu pričakujem razmišljanje tudi mogoče Ministrstva za finance oziroma tudi centralne Banke Slovenije in Evropske centralne banke; kaj se bo mogoče zgodilo takrat, ko ne bojo kripto valute samo rastle, ko bodo tudi mogoče padle, kaj se bo takrat zgodilo, bo centralna banka posredovala in tako naprej? Živimo v taki dobi, ko en tvit mogoče, gospoda Muska, povzroči enormni padec tega področja in v, mogoče, danes sem odprl tudi časopis Delo in tam je tudi članek gostujočega peresa EU na razpotju: iskanje zaupanja in mogoče, se zelo strinjam, da Evropska unija se mora zganiti kot globalni igralec, preden državljani izgubijo zaupanje v to možnost in mislim, da prav ta citat se prav nanaša na to področje, na področje svetov trgov kripto imetij.</font><br/>
<font size="4">	Sama gospa Angela Merkel pravi, da mogoče v prihodnosti bomo, se mogoče, nadejamo, tudi spremembo samih pogodb o Evropski uniji. Ona tukaj predvsem na zdravstvo je targetirala, jaz se pa tukaj, tukaj mislim, da bo Evropska unija na tem področju mogla še veliko naredit. Predvsem pa nekako začet dohajat velesile, svetovne velesile na tem področju.</font><br/>
<font size="4">	Hvala za besedo.</font><br/>
<br/>
<font size="4">	</font><b><font size="4">PODPREDSEDNIK NIK PREBIL:</font></b><font size="4"> Hvala lepa za vašo razpravo.</font><br/>
<font size="4">	Naslednji ima besedo mag. Andrej Rajh.</font><br/>
<font size="4">	Izvolite.</font><br/>
<br/>
<font size="4">	</font><b><font size="4">MAG. ANDREJ RAJH (PS SAB):</font></b><font size="4"> Lep pozdrav tudi v mojem imenu.</font><br/>
<font size="4">	Spoštovana državna sekretarka, kolegice poslanke in poslanci!</font><br/>
<font size="4">	Gospodarska kriza, ki smo ji sedaj priča, seveda odpira številna vprašanja in ko javni dolg raste, ko zadolževanje raste in ko se, bom rekel, tudi en standard vzdržuje na področju, na podlagi zadolževanja. Torej, ne na podlagi ustvarjenega. Seveda vpliva to tudi na finančno stabilnost bank in ustvarjanje bančne unije seveda ima cilj, da se finančni sistem stabilizira in naredi odpornega tudi za šoke. </font><br/>
<font size="4">Guverner Banke Slovenije je začel javno opozarjat glede vseh tveganj, povezanih z sedanjim moratorijem odplačevanja posojil kreditojemalcev in seveda, opozoril, da lahko marsikatero posojilo, ki je sedaj v fazi moratorija in se to, ta moratorij izteka, konec leta, vpliva tudi na finančno stabilnost našega sistema. Sicer zatrjuje, da je delež teh posojil nekako zmeren in da ga banke lahko ustrezno, z sistemom zaznavanja tveganj, tudi izravnajo. Ampak vseeno, opozarja se, da bo delež slabih posojil narastel in v primeru Evropske unije, če ta delež v kateri državi prekomerno naraste, se lahko zgodi, da se banka znajde v pred stečajnem postopku, tako kot smo že to doživeli v Sloveniji. Spomnimo se, odločba Evropske komisije je bila jasna, če ne boste dokapitalizirali bank, bodo šle v stečaj in tudi deponenti bodo izgubili privarčevana sredstva. Kreditojemalci bi morali v primeru stečaja bank tudi hipoma poplačat posojila.</font><br/>
<font size="4">Sedaj se v bistvu ta zadeva nekako na evropski ravni ureja, pa me zanima, ali imate podatke, kakšna tveganja lahko pričakujemo na evropski ravni in tudi na slovenski ravni, glede teh tveganj in potrebe po tem, da bi se ta mehanizem aktiviral? Kolikšen bo delež slabih posojil v evropskih bankah, pa tudi v slovenskih bankah konec tega leta ali pa v začetku tega leta,</font><br/>
<br/>
<b><font size="4">11. TRAK: (TB) – 9.50</font></b><br/>
<br/>
<font size="4">	(nadaljevanje) ko se bo ta shema, shema odplačevanja, torej, shema moratorija odplačevanja posojil nekako iztekla in ko bodo banke pozvale svoje kreditojemalce, da začnejo odplačevat, ponovno odplačevat posojila, ker vemo, da če nekdo eno leto ali pa eno leto pa pol, zaradi ekonomskih razmer svojih obveznosti ni v stanju odplačevat, potem je zelo malo verjetno, da jih bo po letu pa pol dalje odplačeval. Jaz se zavedam, da se ti, bom rekel, finančni stimulusi nadaljujejo tudi v letu 2022, ampak vseeno to, to je seveda, nekako dobrodošlo, odpira pa tudi številna tveganja, pa me zanima, ali ste jih tudi v tem smislu zaznali in v bistvu, zanima me, kakšna tveganja boste v bistvu, kakšna tveganja so zaznana v primeru Slovenije, / nerazumljivo/ kaj se bo zgodilo v primeru, da se ti moratoriji odplačevanja posojil konec leta ne podaljšajo, kolikšno je tveganje, na primer, za povečanje deleža slabih posojil oziroma, če imate te analize, kakšne bodo cifre slabih posojil konec leta, v primeru, da se moratorij odplačevanja posojil ne podaljša?	</font><br/>
<font size="4">Hvala lepa.</font><br/>
<br/>
<b><font size="4">PODPREDSEDNIK NIK PREBIL:</font></b><font size="4"> Hvala lepa.</font><br/>
<font size="4">Želi še kdo besedo? (Ne.) Ugotavljam, da ne. Gospa državna sekretarka, želite odziv oziroma še kakšno dopolnitev? (Da.)</font><br/>
<font size="4">Izvolite, imate besedo.</font><br/>
<br/>
<b><font size="4">MAG. MAJA HOSTNIK KALIŠEK:</font></b><font size="4"> V bistvu lahko še povem, no, da bančna unija, kajne, katere članice so države Evroobmočja, prostovoljno pa se jim pridružujejo(?) tudi druge članice, v bistvu temelji na treh stebrih, in sicer, na enotnem mehanizmu nadzora, enotnem mehanizmu reševanja in enotnemu sistemu jamstva za vloge. Se pravi, da tudi za vzporednost pogajanju(?) o navedenem predlogu, članice skušajo dogovorit tudi o sprejetju drugih ukrepov za znižanje tveganj v bančnem sektorju, ki se nanašajo na izboljšanje pravnega okvirja za krizno upravljanje bank, zmanjšanje izpostavljenost bank do držav in v bistvu z reformo evropskega mehanizma za stabilnost in zgodnjo uvedbo skupnega varovala za enotni sklad in reševanje, bodo skupaj dogovarjali.</font><br/>
<font size="4">Hvala.</font><br/>
<br/>
<b><font size="4">PODPREDSEDNIK NIK PREBIL:</font></b><font size="4"> Hvala lepa.</font><br/>
<font size="4">Ugotavljam, da ni več interesa za razpravo, s tem jo zaključujem.</font><br/>
<font size="4">Prehajamo na glasovanje. Na glasovanje dajem predlog sklepa, ki se glasi: »Odbor za zadeve Evropske unije se je seznanil z izhodišči za udeležbo delegacije Republike Slovenije na zasedanju Sveta Evropske unije za ekonomske in finančne zadeve, ki bo 18. 6. 2021 in jih podprl.« Glasujemo.</font><br/>
<font size="4">Kdo je za? (7 članov.) Kdo je proti? (Nihče.)</font><br/>
<font size="4">Ugotavljam, da je sklep sprejet.</font><br/>
<font size="4">Hvala lepa vsem prisotnim.</font><br/>
<br/>
<font size="4">S tem končujem 2. točko dnevnega reda in pa 109. sejo Odbora za zadeve Evropske unije.</font><br/>
<font size="4">Želim vam lep dan in pa prijeten prihajajoč vikend!</font><br/>
<font size="4">Hvala lepa.</font><br/>
<br/>
<b><font size="4">Seja se je končala 11. junija 2021 ob 9.54.</font></b>
</root>