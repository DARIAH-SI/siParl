<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZDRAVSTVO</font></b><br/>
<b><font size="4">67. nujna seja</font></b><br/>
<br/>
<b><font size="4">(6. december 2021)</font></b><br/>
</p></div><br/>
<b><font size="4">Sejo je vodila Anja Bah Žibert, predsednica Odbora za zdrastvo.</font></b><br/>
<b><font size="4">Seja se je začela ob 14.02.</font></b><br/>
<br/>
<b><font size="4">	PREDSEDNICA ANJA BAH ŽIBERT: </font></b><font size="4">Spoštovane kolegice poslanke in kolegi poslanci, vsi vabljeni in prisotni na današnji seji, lepo pozdravljeni. </font><br/>
<font size="4">	Obveščam vas, da je danes na dnevnem redu že 67. nujna seja Odbora za zdravstvo. </font><br/>
<font size="4">	Obveščam vas, da so zadržani oziroma se seje ne morejo udeležiti naslednji naši člani Odbora, in sicer je opravičena kolegica mag. Bojana Muršič. Imamo pa tudi nekaj pooblastil. In sicer: našega člana mag. Dušana Verbiča bo nadomeščal Gregor Perič (ga lepo pozdravljam), mag. Dejana Židana pa bo nadomeščal poslanski kolega Jani Prednik (lepo pozdravljen). In še eno nadomestilo imamo Ivo Dimic bo nadomeščal Aleksander Reberšek. Toliko za enkrat. </font><br/>
<font size="4">	Prehajamo na določitev dnevnega reda Odbora. S sklicem seje dne 1. 12. 2021 ste prejeli predlog dnevnega reda, in sicer: Predlog zakona o spremembah in dopolnitvah Zakona o zdravniški službi, nujni postopek. Ker v poslovniškem roku ni bilo predlogov za spremembo dnevnega reda, je določen takšen  dnevni red kot je bil predlagan s sklicem seje. </font><br/>
<font size="4">	Imamo tudi amandmaje, ki so se vlagali, in sicer o členih. Na sami seji Odbora bomo pa tudi odločali. </font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBAH IN DOPOLNITVAH ZAKONA O ZDRAVNIŠKI SLUŽBI. </font></b><font size="4">Imate tudi nekaj gradiv, ki ste jih pač prejeli v predal. Imamo tudi nekaj vabljenih, tako da bi kar pričeli z drugo obravnavo predloga zakona, o kateri bomo opravili razpravo in glasovanje o amandmajih in členih Predloga zakona. </font><br/>
<font size="4">	Odboru predlagam, da se razprava o vseh členih in amandmajih združi. To je v skladu s 128. členom Poslovnika Državnega zbora. Po opravljeni razpravi pa bi opravili glasovanje o amandmajih, nato pa seveda tudi o vseh členih skupaj. </font><br/>
<font size="4">	Ste zadovoljni s takšnim predlogom? Izvolite.</font><br/>
<br/>
<font size="4">	</font><b><font size="4">MIHA KORDIŠ (PS Levica):</font></b><font size="4"> Hvala za besedo, predsedujoča. </font><br/>
<font size="4">	V Levici smo predložili pobudo, da se Državni zbor izreče o postopku, po katerem naj se pričujoči zakon sprejema. Natančneje, Kolegij Državnega zbora je odločil, da se ta zakon sprejema po nujnem postopku, s čimer se v Levici nismo </font><br/>
<br/>
<b><font size="4">2. TRAK: (ES) – 14.05</font></b><br/>
<br/>
<font size="4">	(nadaljevanje) zadovoljni in smo podali predlog, da plenarno zasedanje Državnega zbora pove po kakšnem postopku naj se ta zakon sprejema. </font><br/>
<font size="4">	Čista vsebinska obrazložitev za ta postopkovni zadržek pa je, da ne gre za nikakršno nujno situacijo, niti ne za naslavljanje nujne situacije za začetek, zato ker epidemija sama po sebi ni bila razglašena. Obrazložitev nujnega postopka za sprejem tega zakona pa pravi, da je ravno zaradi drastične zdravstvene situacije potrebno pritisniti na parlamentarne mline in ta zakon sprejeti po nujnem postopku. </font><br/>
<font size="4">	Navsezadnje smo v kriznem stanju že od marca leta 2020. Epidemija je bila v tem času razglašena, drugič spet ne. Vlada z njeno razglasitvijo ponovno zavlačuje. Ta zakon prihaja v poslanske klopi konec novembra 2021. Če bi bilo res nujno ta zakon sprejeti kot narekuje tudi nujni postopek, potem bi se ga lahko sprejelo že zdavnaj, mogoče celo že s spremembo paketov v PKP-jih. </font><br/>
<font size="4">	Tako da moje postopkovno vprašanje za vas je, predsedujoča, kako je sedaj s tem. Državni zbor še ni zasedal. Ni se še izrekel o postopku, po katerem naj se sprememba Zakona o zdravniški službi sprejema, pa vendarle Odbor za zdravstvo zaseda. Redosled bi moral biti ravno obraten. Preden lahko delovno telo zakon sploh obravnava, se mora v luči vložene zahteve o plenarnem izrekanju Državnega zbora to zasedanje najprej zgoditi, Državni zbor se izreči, šele na to se lahko postopek lahko nadaljuje tudi na delovnem telesu. </font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT: </font></b><font size="4">Hvala lepa. Prosim v prihodnje, da ko so postopkovni predlogi, da se držite časovnice.</font><br/>
<font size="4">	Vi dobro veste, da je o tem kako se bo obravnaval današnji zakon, obravnaval Kolegij predsednika Državnega zbora in ta je 1. 12. 2021 odločil, da se Predlog zakona obravnava po nujnem postopku. Če vam pač zadeva ni povšeči, boste pač to sprožili na naslednjem kolegiju. Odbor pa nima te pristojnosti, da bi o tej zadevi odločal v kakšni obliki se bo zakon sprejemal. </font><br/>
<font size="4">	Če je isti postopkovni, vam ne bom dala besede. Če je pa drugačen, pa vam jo dam, sicer vam bom mogla izreči opomin. </font><br/>
<font size="4">	Izvolite.</font><br/>
<br/>
<font size="4">	</font><b><font size="4">MIHA KORDIŠ (PS Levica):</font></b><font size="4"> Hvala, predsedujoča. Potem bi pa prosil za povezano obrazložitev. Tematsko in tangentno, pa vendarle drugačen postopkovni predlog. Za povezano obrazložitev kako naj potem poteka obravnava tega Predloga zakona, če je bil vložen zahtevek naj se o postopku sprejemanja najprej izreče plenarno zasedanje Državnega zbora. Imamo ta zahtevek.</font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Kaj je vaš postopkovni predlog, ki se tiče Odbora in današnje seje vodenja? To kar govorite je za Kolegij predsednika Državnega zbora. Povejte mi kaj je za postopek na današnji seji? Skratka isto govorite, tako da bom morala izreči opomine. Verjetno si jih želite, zato da bi provocirali, ampak povejte mi kaj je drugače od prejšnjega.</font><br/>
<font size="4">	Povedala sem, da o teh postopkih odloča Kolegij predsednika Državnega zbora. Na to vam ne bom več odgovarjala. </font><br/>
<br/>
<font size="4">	</font><b><font size="4">MIHA KORDIŠ (PS Levica):</font></b><font size="4"> Samo da zaključim, predsedujoča. Ja, res je, da odloča Kolegij, ampak potem imamo še instrument skozi katerega se lahko oglasi Poslanska skupina in zahteva obravnavo določenega postopka tudi na plenarnem zasedanju Državnega zbora. Ampak ta obravnava postopka se še ni zgodila, pa vendarle se nam dogaja Odbor. Pa me zanima vaše tolmačenje in razlaganje kako to, da imamo neko delovno telo Državnega zbora, ki je samo postavljeno nad celotno plenarno zasedanje Državnega zbora. Zanima me pač razmerje med enim in med drugim.</font><br/>
<font size="4">	In kaj se zgodi. Recimo, mi danes ta zakon ne obravnavamo, ga zavrnemo, sprejmemo, vsaj je vseeno, potem gremo naprej na plenarno sejo Državnega zbora, kjer se šele na to naknadno odloča o postopku po katerem se zakon sprejema. To dvoje namreč ne gre skupaj. Tega ne znam zložiti skupaj in raztolmačiti po kakšni logiki imamo naprej vsebinsko obravnavo na Odboru, šele potem se bomo dokončno odločali in izrekali o postopku, po katerem naj se zakon sploh sprejema. </font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Ja, poglejte, zadnjič bom na to odgovarjala. </font><br/>
<font size="4">	Prvič, o postopkih odloča Kolegij predsednika Državnega zbora.</font><br/>
<font size="4">	Drugič, sklicana je izredna seja in matično delovno telo mora o tem predlogu zakona tudi obravnavati, kar ni samo poslovniška, ampak ustavna kategorija. </font><br/>
<font size="4">	Kolega Vatovec, želite o tem? Izvolite.</font><br/>
<br/>
<b><font size="4">3. TRAK: (ES) – 14.10</font></b><br/>
<br/>
<font size="4">	</font><b><font size="4">DR.</font></b><font size="4"> </font><b><font size="4">MATEJ TAŠNER VATOVEC (PS Levica):</font></b><font size="4"> Najlepša hvala, predsednica. Bom zelo plastičen.</font><br/>
<font size="4">	Deseti odstavek 21. člena Poslovnika Državnega zbora, ki opredeljuje delo Kolegija predsednika Državnega zbora določa: če o določitvi Kolegija o zadevah šestega odstavka tega člena, razen zadev iz četrte in osme alineje, to so nujni postopki, v petih dneh po sprejeti odločitvi o zadevah iz prve alineje in po roku iz tretjega odstavka 143. člena tega poslovnika pisno nasprotuje najmanj ena petina poslancev, o odločitvi Kolegija odloči Državni zbor brez razprave in obrazložitve glasu.</font><br/>
<font size="4">	Skupina 43 poslank in poslancev je dala pisno nestrinjanje z odločitvijo Kolegija danes in to pomeni, da bo moral Državni zbor odločati o postopku. </font><br/>
<font size="4">	Jaz razumem, da imamo sklicano izredno sejo in da mora ta Odbor opraviti delo. Ampak ob slučaju, da Državni zbor odloči, da se ta zakon ne sprejema po nujnem postopku, pridemo v neko zelo zapleteno situacijo, kjer bo druga obravnava zakona že zaključena na današnjem Odboru, zakon pa bi moral biti sprejet po rednem postopku. Se pravi, bi lahko bila omogočena splošna razprava in vsi ostali instituti, ki pridejo zraven. </font><br/>
<font size="4">	Mene zanima pač kako boste potem oziroma bomo potem izšli iz te situacije, če se to zgodi oziroma kakšna je procedura v primeru, da se znajdemo v takšnem slučaju, da mora Državni zbor odločati o nečem, kar bi se potem danes že odvilo. </font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa. </font><br/>
<font size="4">	Sem pač že prej odločala. O teh zadevah odloča Kolegij, ne jaz kot predsednica Odbora. Sejo bomo pač nadaljevali. Trenutno imamo pač tako kot imamo. Dejstvo je, da se moramo držati tega, kar je zaenkrat Kolegij odločil. To kar je bilo vloženo, ni v moji pristojnosti, da se obravnava. Žal mi je, da ni bilo vloženo prej, ker bi lahko danes na Kolegiju to obravnavali. Verjetno ste kasneje vložili. Ne vem. Se ni dalo gor, ali kakorkoli že. Poglejte, ne bom se spuščala v podrobnosti. Jaz bom pač sejo nadaljevala in upam, da se bo pač tudi Kolegij odločil kako v prihodnje v takšnih primerih. Tukaj pa pač ne bom šla čez svojo trenutno pristojnost in to je, da nadaljujem s sejo Odbora v skladu s 122. členom Poslovnika in seveda Poslovniku, da se sejo opravimo pred zasedanjem izredne seje Državnega zbora. </font><br/>
<font size="4">	Postopkovno je želel Jani Möderndorfer. Izvolite</font><br/>
<br/>
<font size="4">	</font><b><font size="4">JANI (JANKO) MÖDERNDORFER (PS LMŠ):</font></b><font size="4"> Predsednica, jaz bi vas razumel in bi tudi sprejel to vašo razlago in odločitev, vendar ne moremo Poslovnika spoštovati samo do ene polovičke, druge polovičke pa ne. In se potem, ko smo v gepu? reči, tako je, sedaj pa dajmo malo nadaljevati, dokler bo ko bo. </font><br/>
<font size="4">	Kolega Vatovec je opozoril na zelo pomembno zadevo. To pa je, da je zahteva bila izpostavljena pravočasno, zakonito, v roku s Poslovnikom. </font><br/>
<font size="4">	In drugo. Tudi o tej zahtevi sploh ne more več odločati Kolegij. O tem mora odločati Državni zbor. Zato to nima kaj čakati na Kolegij in tudi, če bi to bilo pred Kolegijem, pa predvsem je zelo pomembno, sicer ne vem tega podatka, ga nimam, ali je bilo pred Kolegijem ali ne, ampak to ni več pomembno za Kolegij. Pomembno je za Državni zbor. </font><br/>
<font size="4">	Na vas pa je, ker v danem trenutku ste edina, ki odločate o postopku ali boste ravnala zakonito ali ne. Zakonito pa je, če mene vprašate, če bi jaz bil na vašem mestu, najmanj kar je, bi se posvetoval s predsednikom ali bo to uvrstil na prvo naslednjo izredno sejo, ki bo, če prav razumem, v sredo in seveda, da bi na ta način zadostili prvič poslovniku in nenazadnje tudi pravici, ki jo je skupina poslancev vložila z zahtevo.</font><br/>
<font size="4">	Še posebej zato, ker zadeva ne, tudi po moji oceni, nima nobenih elementarnih vzrokov, zato da postane in gre po nujnem postopku. Še posebej zato. Ker ta odločitev ne bo pomenila, da bomo v nadaljnjih treh, štirih mesecih lahko rešili problem, ker ga ne bomo. Tisto, kar vi seveda predvidevate. Ampak ga bomo lahko v bistveno daljšem roku in časovni dimenziji, kar pomeni, da je čisto vseeno ali zadeva počaka do srede ali ne. In takrat ugotovimo kakšna je odločitev tistega, ki dejansko o tem lahko odloča. To pa je Državni zbor in ne mi.</font><br/>
<br/>
<b><font size="4">4. TRAK: (ES) – 14.15</font></b><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa. </font><br/>
<font size="4">	Še postopkovni predlog, gospod Trček. Izvolite.</font><br/>
<br/>
<font size="4">	</font><b><font size="4">DR. FRANC TRČEK (PS SD):</font></b><font size="4"> Hvala za besedo.</font><br/>
<font size="4">	Saj sta kolega v bistvu že povedala. Vi, predsedujoča, ste prej omenila ustavnost. Če izhajamo iz ustavnosti, se noben predsedujoči ne more postavljati nad Državni zbor kot celoto, kar vi ravnokar počnete. </font><br/>
<font size="4">	Moj postopkovni predlog je, da se držite ustavnosti in kot je že gospod Möderndorfer rekel poslovnika v celoti. Upam, da sedaj kar sem rekel ni napad na vas kot žensko, kaj šele na vašo družino.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT: </font></b><font size="4">Hvala lepa.</font><br/>
<font size="4">	To slednje bom jemala kot opravičilo.</font><br/>
<font size="4">	Izvolite, postopkovni predlog. Izvolite, kolega Starović. </font><br/>
<br/>
<font size="4">	</font><b><font size="4">VOJKO STAROVIĆ (PS SAB):</font></b><font size="4"> Predsedujoča, hvala za besedo. </font><br/>
<font size="4">	V tem procesu, če ga primerjamo z ostalimi v tej situaciji. Če tisti, ki je pristojen, da pritožbo in predlaga nekaj drugega na višji organ, torej na Državni zbor, ne morejo podrejeni organi, ki so v tej funkciji, ne morejo več odločati. Morajo počakati na odločitev višjega organa. Kakor mora temeljno sodišče ali katerokoli počakati na Višjega ali pa Vrhovnega. V bistvu kam je šlo. To je osnova pri tej proceduri.</font><br/>
<font size="4">	Zato predlagam, da sejo preložimo, počakamo na odločitev Državnega zbora in potem nadaljujemo. </font><br/>
<font size="4">	Pri tem pa bi dejal tudi to, da morate kot predsednica Odbor voditi nevtralno. Ne vem, če me poslušate. Vam govorim. Odbor morate voditi nevtralno. Mislim, da se ni treba čutiti napadeno ali karkoli in potem tudi malce preostro odgovarjati poslancu, ki je prvi predlagal ta postopkovni predlog. Mislim, da se moramo držati in vi tudi držati neke procedure in voditi to sejo nevtralno. Dejansko dajte si vzeti čas. Posvetujte se. Lahko naredimo tudi odmor, da boste videli, da dejansko ni na mestu, da nadaljujemo to sejo, ker je vložena formalna pritožba. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Hvala lepa. </font><br/>
<font size="4">	Glede na to, da imate pač nek manevrski oziroma ste naredili nek manever, ki ga v Državnem zboru praktično še ni bilo - tako mi pravijo službe Državnega zbora – odrejam 20 minut odmora, da preverimo pri predsedniku Državnega zbora in potem bomo nadaljevali. </font><br/>
<font size="4">	</font><br/>
<font size="4">	(Seja je bila prekinjena ob 14.18.)</font><br/>
<br/>
<b><font size="4">5. TRAK: (ES) - 14.40</font></b><br/>
<br/>
<b><font size="4">	</font></b><font size="4">(Seja se je nadaljevala ob 14.41.)</font><br/>
<br/>
<font size="4">	</font><b><font size="4">PREDSEDNICA ANJA BAH ŽIBERT:</font></b><font size="4"> Spoštovane kolegice in kolegi, poslanke in poslanci, vsi vabljeni!</font><br/>
<font size="4">	Po posvetu, ki ga sicer nisem imela s predsednikom Državnega zbora, ker nima časa ob tem času, smo pač zadeve pogledali tudi s strokovnimi službami. Sedaj dejstvo je, da je ta predlog na naše klopi prišel 14.45 uri in tudi nismo mogli normalno razpravljati o tem predlogu oziroma je bilo malo težje, ker nismo bili z njim seznanjeni. Sedaj smo se seznanili. </font><br/>
<font size="4">	Tako da jaz to sejo prekinjam in jo bomo nadaljevali po odločitvi Državnega zbora, kot je pač zahteva podpisanih.</font><br/>
<font size="4">	Toliko zaenkrat. O nadaljevanju seje boste pravočasno obveščeni. Si pa rezervirajte čas.</font><br/>
<font size="4">	Hvala.</font><br/>
<br/>
<b><font size="4">(SEJA JE BILA PREKINJENA 6. DECEMBRA 2021 OB 14.43.)</font></b>
</root>