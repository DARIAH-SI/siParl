<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA KULTURO</font></b><br/>
<b><font size="4">11. seja</font></b><br/>
<br/>
<b><font size="4">(13. januar 20219</font></b><br/>
</p></div><br/>
<b><font size="4">Sejo je vodila Violeta Tomić, predsednica Odbora za kulturo.</font></b><br/>
<b><font size="4">Seja se je začela ob 12.02.</font></b><br/>
<br/>
<b><font size="4">	PREDSEDNICA VIOLETA TOMIĆ: </font></b><font size="4">Spoštovane kolegice, spoštovani kolegi in vsi vabljeni na današnjo sejo! Vse prisotne prav lepo pozdravljam.</font><br/>
<font size="4">	Začenjam 11. redno sejo Odbora za kulturo. Obveščam vas, da so zadržani in se seje ne morejo udeležiti; opravičilo sem dobila za poslanca Jurija Lepa. Na seji pa kot nadomestni člani in članice odbora; imam pooblastila Matej T. Vatovec bo nadomeščal poslanca Primoža Siterja iz kvote Levice in poslanec Jure Ferjan bo nadomeščal Mojco Škrinjar iz kvote SDS. Toliko imam sedaj pooblastil, če bo še kaj vas obvestim. </font><br/>
<font size="4">	Skratka, članice in člane odbora obveščam tudi, da je nova članica odbora Jerca Korče iz kvote LMŠ, ki jo prav lepo pozdravljam in ji želim prijetno delo na našem odboru. Članstvo v odboru pa je prenehalo poslanki Janji Sluga iz SMC in se ji zahvaljujem za dosedanje delo in ji želim veliko uspeha. </font><br/>
<font size="4">	Ker v poslovniškem roku nisem prejela predlogov za spremembo dnevnega reda ugotavljam, da je določen takšen dnevni red kot ste ga prejeli s sklicem. Se pravi, pod točko 1 imamo Predlog zakona o spremembi Zakona o Slovenski tiskovni agenciji, druga obravnava in pod točko 2 bomo imeli Razno, če boste poslanke in poslanci želeli načeti kakšno temo, ki jo še nismo imeli.</font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOG ZAKONA O SPREMEMBI ZAKONA O SLOVENSKI TISKOVNI AGENCIJI</font></b><font size="4">. Gradivo je bilo objavljeno na spletnih straneh Državnega zbora. Vabljeni pa so: skupina predlagateljev, v imenu predlagateljev bo danes z nami Matej Tašner Vatovec, vabljeno je Ministrstvo za kulturo, Zakonodajno-pravna služba, Državni svet, direktor STA gospod Bojan Veselinović in Sindikat kulture in narave Slovenije GLOSA. </font><br/>
<font size="4">	Pričenjam drugo obravnavo zakona, o kateri bomo opravili razpravo in glasovanje o posameznih členih predloga zakona. Besedo dajem predlagatelju zakona kolegi Mateju Tašnerju Vatovcu. Prosim.</font><br/>
<br/>
<font size="4">	</font><b><font size="4">DR. MATEJ TAŠNER VATOVEC (PS Levica): </font></b><font size="4">Najlepša hvala, predsednica. Lep pozdrav vsem.</font><br/>
<font size="4">	Ta zakon je relativno preprost oziroma sprememba Zakona o STA. V njem določamo, da javna služba, ki jo opravlja STA, se pravi informiranje o različnih dogodkih iz širokega področja, ki ga pokriva STA, se pravi praktično iz vseh vidikov družbenega življenja, </font><br/>
<br/>
<b><font size="4">2. TRAK: (ES) – 12.05</font></b><br/>
<br/>
<font size="4">	(nadaljevanje) da bi STA po novem v okviru te javne službe objavljala tudi v angleščini. Gre za novice, ki trenutno niso v veljavnem zakonu vključene v ta zbor novic, ki so objavljene tudi v angleškem jeziku in pod to spada predvsem poročanje o delu nevladnih in drugih prostovoljnih organizacijah. </font><br/>
<font size="4">	Iz tega vidika se nam zdi ta sprememba smiselna in potrebna. Se pravi, da bi STA v okviru svoje javne službe v angleščini poročala tudi o pomembnem delu nevladnih in prostovoljnih organizacij. Te organizacije od gasilcev, KARITAS-a, Rdečega križa in ostalih nevladnih organizacij, ne vem kakšnih dobrodelnih ali pa humanitarnih društev kot so tudi Zveza prijateljev mladine itd., ki redno s svojim delovanjem tudi pomagajo ljudem v stiski, da bi o tem poročali tudi v mednarodni javnosti. Verjetno so te nevladne organizacije tudi eden od pomembnih temeljev v bistvu sedaj že države kot take, pomagajo in tudi prispevajo k temu, da ta družba in ta država funkcionira. Velikokrat se marsikatera akcija, ki jo te organizacije peljejo, od gasilskih in do ostalih, so pomembne in iz tega vidika lahko pomembne tudi v mednarodni javnosti.</font><br/>
<font size="4">	V obdobju v katerem živimo, v času kjer je dezinformacij vedno več in včasih, ko se takoimenovane lažne novice širijo in se perpatuirajo? potem ne samo doma, ampak tudi v mednarodnih občilih ali pa v mednarodni javnosti je pomembno, da neka kredibilna institucija, neka institucija, ki vodi neko javno službo, poroča o verodostojnih informacijah tudi s področja dela nevladnih organizacij tudi v angleškem jeziku in na ta način obvešča mednarodno javnost oziroma tiste, ki jih to zanima tudi o teh vidikih družbenega delovanja. </font><br/>
<font size="4">	Kot rečeno gre za manjšo spremembo tega zakona, ampak bom rekel v tem času, v katerem živimo, še toliko bolj pomembno. Manjšo spremembo, ki ima podporo različnih deležnikov, nenazadnje tudi STA sama ne vidi težave s takšno spremembo in bi z nekim minimalnim majhnim oziroma neko minimalno majhno dodatno obremenitvijo lahko na nek način tudi oplemenitila delo same Slovenske tiskovne agencije in na tak način bi jo tudi še dodatno krepila. </font><br/>
<font size="4">	Še enkrat poudarjam, da gre po eni strani za pomembno institucijo, ki deluje v javnem interesu in pokrivanje v angleščini tudi ostalih pomembnih nevladnih institucij, nevladnih organizacij, ki po svojem delu pač praktično delujejo v tem javnem interesu in so pomembne za prepoznavnosti tudi Slovenije v tujini z njihovim delom. </font><br/>
<font size="4">	Glede na mnenje Zakonodajno-pravne službe smo tudi pripravili dva amandmaja, ki sledita temu mnenju in s tem pač tudi odpravljamo te komentarje, ki so bili podani. To je to.</font><br/>
<font size="4">	Ne bi preveč besed izgubljal, ker kot rečeno, gre za preprosto majhno spremembo, ampak tudi pomembno spremembo, ki upam, da bo tokrat podprta, da lahko pač naredimo še ta korak naprej. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Sedaj pa, če želi besedo predstavnica ministrstva. Z nami je dr. Ignacija Fridl Jarc, državna sekretarka. Prosim, beseda je vaša.</font><br/>
<font size="4">	</font><b><font size="4">DR. IGNACIJA FRIDL JARC:</font></b><font size="4"> Hvala lepa za besedo. Spoštovane gospe poslanke, spoštovani gospodje poslanci, spoštovani vabljeni! Ker je to prva seja v novem letu dovolite, da vam najprej izrečem predvsem zdravo in kar se da kulturno leto 2021, v najširšem pomenu kulture kot umetnosti ustvarjanja kulture vedenja in seveda našega sočutnega prebivanja na tem planetu. </font><br/>
<font size="4">	Sedaj pa dovolite, da predstavim vladno stališče do Predloga zakona o spremembi Zakona o Slovenski tiskovni agenciji. O predlogu zakona je Vlada 5. 11. 2020 sprejela mnenje in ga poslala </font><br/>
<br/>
<b><font size="4">3. TRAK: (ES) – 12.10</font></b><br/>
<br/>
<font size="4">	(nadaljevanje) Državnemu zboru. Vlada predloga zakona ne podpira, ker sama pripravlja Predlog zakona o spremembah in dopolnitvah Zakona o Slovenski tiskovni agenciji, ki je bil od 9. julija 2020 do 5. septembra 2020 že v javni obravnavi in ga bo po uskladitvi z vladnimi resorji in koalicijskimi partnerji poslala v sprejem Državnemu zboru. </font><br/>
<font size="4">	Za razliko od obravnavanega poslanskega predloga, ki se nanaša zgolj na manjšo oziroma parcialno spremembo, vladni predlog celovito obravnava položaj Slovenske tiskovne agencije. Spremembe in dopolnitve, ki jih predlaga Vlada, se nanašajo na vsa ključna področja v zakonu, od opredelitve dejavnosti Slovenske tiskovne agencije, financiranje njene javne službe, načel delovanja ureditve Nadzornega sveta do postopkov imenovanja in razrešitve članov Nadzornega sveta ter odgovornega urednika. </font><br/>
<font size="4">	Poleg tega je po mnenju Ministrstva za kulturo predlagana parcialna sprememba nepotrebna, saj prinaša zgolj dodatno normiranje. Obstoječi Zakon o Slovenski tiskovni agenciji namreč že sedaj omogoča, da Slovenska tiskovna agencija poroča v angleškem jeziku tudi o dogajanjih na področju prostovoljskega dela in nevladnih organizacij. V drugem odstavku 4. člena obstoječega zakona so namreč v okviru javne službe v angleškem jeziku navedena vsa v medijih običajna področja poročanja, in sicer politika, gospodarstvo, šport, zdravstvo, kultura, izobraževanje, znanost, kronika in poudarjam druge vsebine, s čimer je torej zajeto vso pomembnejše in relevantno dogajanje v Republiki Sloveniji. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Sprašujem, če želi besedo v.d. generalne direktorice Direktorata za medije gospa Uršula Menih Dokl. Ne želi. </font><br/>
<font size="4">	Želi besedo Zakonodajno-pravna služba? Prosim, gospa Valentina Marolt.</font><br/>
<br/>
<font size="4">	</font><b><font size="4">VALENTINA MAROLT:</font></b><font size="4"> Hvala za besedo.</font><br/>
<font size="4">	Zakonodajno-pravna služba je v pisnem mnenju dala pripombo v zvezi z retroaktivnostjo predloga zakona, kar je sedaj z vloženim amandmajem odpravljeno. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala. Želi besedo predstavnik Državnega sveta? Gospod Branimir Štrukelj, beseda je vaša.</font><br/>
<br/>
<font size="4">	</font><b><font size="4">BRANIMIR ŠTRUKELJ:</font></b><font size="4"> Hvala lepa, predsedujoča, za besedo. Spoštovane poslanke in poslanci in gostje, lepo pozdravljeni.</font><br/>
<font size="4">	Državni svet je zakon zdaj že drugič obravnaval in tudi drugič to novelo podpira. Jasno gre za dve pomembni točki, ki jih je potrebno eksplicitno izpostaviti tudi zaradi tega, ker ima Evropska unija v svojih ustanovnih dokumentih posebej izpostavljeno vprašanje civilne družbe oziroma v načelu participativne demokracije zlasti pove kako pomembne so nevladne organizacije pri artikulaciji skupnega in javnega življenja, zato se nam zdi ta zapis, ki spada pod javno službo zelo pomemben čisto iz afermativnega? stališča, kjer izpostavljamo nekaj kar je tudi sicer oziroma natančneje rečeno bi morala biti orientacija v tej državi. Pogosto manjka. S tem je kar nekaj izkušenj.</font><br/>
<font size="4">	Kar se tiče angleščine in tujega jezika objavljanja se nam zdi izjemno pomembno glede na, bom rekel, neselektivnost teh objav, ki jih prakticira Slovenska tiskovna agencije. Gre za neko zelo pomembno sliko dogajanj v naši državi, ki ji lahko izpostavljajo in sledijo tudi tisti, ki slovensko ne znajo. </font><br/>
<font size="4">	Državni svet Komisija za kulturo, šolstvo, znanost in šport je novelo zakona podprla. </font><br/>
<br/>
<b><font size="4">4. TRAK: (ES) – 12.15</font></b><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala. Imamo koga iz Sindikata GLOSA? Ugotavljam, da ne.</font><br/>
<font size="4">	Zato dajem besedo direktorju STA gospodu Bojanu Veselinoviču. Prosim.</font><br/>
<br/>
<font size="4">	</font><b><font size="4">BOJAN VESELINOVIČ:</font></b><font size="4"> Dober dan tudi v mojem imenu. </font><br/>
<font size="4">	Za začetek to, da je Slovenska tiskovna agencija edina, ki ima v Sloveniji dnevni servis novic v angleškem jeziku. Pomembna je tudi zaradi tega svojega poslanstva, ki ga opravlja skozi zakonsko dodeljeno javno službo. Javna služba niso samo kratki povzetki novic, ampak kaj drugega. Tudi radijske novice v tekstovni obliki. Pomembno je to tudi zaradi izmenjave vsebin z drugimi tiskovnimi agencijami, s katerimi smo povezani v mrežo evropskih tiskovnih agencij. </font><br/>
<font size="4">	Kar se same ekipe, kolektiva, Slovenske tiskovne agencije tiče glede te zakonske spremembe nimamo zavor, še posebej zaradi tega ne, ker je dejstvo, ne glede na to, da je gospa državna sekretarka povedala to kar je okrog obveznosti, ko gre za javno službo v angleškem servisu, dejstvo, da so nevladne organizacije pri obveznostih, ko gre za naš slovenski servis, naštete, pri angleškem servisu in obveznosti v zvezi z javno službo pa ne. </font><br/>
<font size="4">	Dovolite mi pa vendarle glede na to, da smo na tem odboru govorili večkrat o položaju Slovenske tiskovne agencije in tudi povezano s financiranjem javne službe, da danes mineva 48 dan od kar s strani ustanovitelja nismo prejeli niti centa za delovanje Slovenske tiskovne agencije in to ne samo za opravljanje javne službe, ki jo vseskozi neprekinjeno opravljamo v skladu z zakonom, ampak tudi ne za naše storitve, ki jih opravljamo za potrebe vladne administracije. Za oktober, november, december nismo dobili torej niti centa. </font><br/>
<font size="4">	Če se kdo sprašuje kako pomembno ali pa ali je pomembno poslanstvo Slovenske tiskovne agencije, naj citiram eno misel, ki je zapisana v mnenju oziroma pismu, ki smo ga dobili danes, datirano je z včerajšnjim datumom s strani dveh evropskih komisark, na katere se je STA obrnila zaradi nastale situacije, to je komisarka za konkurenco Margareta Vestager?, ter za vrednote in preglednost Vera Jurova, ki med drugim zapišeta, da je za demokracijo ter skupne evropske vrednote ključno, da lahko mediji kjerkoli v Evropski uniji delujejo svobodno in neodvisno. </font><br/>
<font size="4">	Če kdo meni, da k svobodi in neodvisnosti pripomore to kar se sedaj z STA dogaja, potem takemu ni pomoči. In ko že govorimo o pomočeh, zadnja poteza za katero se je odločila pravzaprav ne vemo kdo ali Vlada ali UKOM ali kdo drug, je zaprosilo za mnenje Evropske komisije za preverjanje pravil in izvrševanja državne pomoči Slovenski tiskovni agenciji in to po tistem, ko je bilo v tem Državnem zboru sprejet intervencijski zakon, da naj se poplačajo zapadle obveznosti Slovenski tiskovni agenciji v sedmih dneh. Rok je minil tam enkrat 7. ali 8. januarja. Denarja dobili nismo. Ko je bilo v tem Državnem zboru s tem intervencijskim zakonom sklenjeno tudi, </font><br/>
<br/>
<b><font size="4">5. TRAK: (ES) – 12.20</font></b><br/>
<br/>
<font size="4">	(nadaljevanje) da naj se zagotovi tekoče financiranje tiskovne agencije. </font><br/>
<font size="4">	Kot rečeno, je padla odločitev, da se pri Evropski komisiji opravi preverjanje pravil izvrševanja pomoči Slovenski tiskovni agenciji in omenjeni komisarki sta zapisali, da so slovenske oblasti same pristojne za preverjanje pravil in izvrševanja državne pomoči. Tako da se na Slovenski tiskovni agenciji sprašujemo kaj še je potrebno za to, da bo zakon spoštovan. Čakanje na mnenje komisije se je tako izkazalo, vsaj po naši presoji, le še kot nov poskus zavlačevanja in sprenevedanja. </font><br/>
<font size="4">	Lastnik STA je Republika Slovenija. Njen reprezentant je Vlada. Ta s svojo lastnino lahko počne kar se ji zahoče. In če se bo to stanje nadaljevalo, lahko samo sklepamo, da se je odločila, da Slovenske tiskovne agencije očitno ne rabi več. Ni se odločila poseči po določilih Zakona o gospodarskih družbah, ko bi lahko dobila vse podatke, ki so na voljo tudi našemu Nadzornemu svetu. Ne zmeni se za sklepe Nadzornega sveta, ki ga je imenoval Državni zbor z absolutno večino. Ne zmeni se tudi ne za zakon, s katerim je naloženo financiranje javne službe že od leta 2011 in poteptan je tudi interventni zakon PKP7, ki ga je Vlada predlagala sama. In to sama prijava Bruslju, ki naj ugotovi ali bi denar za STA pomenil nedovoljeno državno pomoč in se s tem prijavi sam od sebe. </font><br/>
<font size="4">	Toliko samo za uvod, ker to je povezano z domnevnim širjenjem obveznosti javne službe. Ampak kot rečeno, to ni tolikšna obligacija, da bi kolektiv tega ne zmogel. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala. Gospa Jerajeva ima postopkovno. Prosim.</font><br/>
<br/>
<font size="4">	</font><b><font size="4">ALENKA JERAJ (PS SDS):</font></b><font size="4"> Gospa predsedujoča, predlagam, da se držimo točke dnevnega reda. To kar je na dnevnem redu. Mi smo razpravo o financiranju STA in o vsem mogočem v zvezi s tem že imeli. Seja ni sklicana na to temo in predlagam, da se držimo dnevnega reda in da v bodoče opozorite vse tiste, ki bi radi ponovili razpravo, ki smo jo imeli pred enim mesecem, da se pač držijo točke dnevnega reda. Pogovarjamo se o spremembi Zakona o Slovenski tiskovni agenciji, s katero želijo nekateri vključiti dodatna področja, o katerih naj STA poroča v angleščini in predlagam, da se pogovarjamo o tem. </font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ: </font></b><font size="4">Vaš postopkovni predlog je sprejet. Opozorila bom vsakega, ki bo zašel s teme, ampak tukaj se mi ni zdelo, kajti direktor je opozoril, da že tri mesece skoraj 100 zaposlenih nima plačila za svoje delo. Ko pa bom presodila, da se ne držijo teme pa bom vsekakor vas opozorila. </font><br/>
<font size="4">	Gospa Lidija Divjak Mirnik, imate postopkovno? Prosim.</font><br/>
<br/>
<font size="4">	</font><b><font size="4">LIDIJA DIVJAK MIRNIK (PS LMŠ): </font></b><font size="4">Lep pozdrav. Hvala lepa za besedo, predsednica. </font><br/>
<font size="4">	Sedaj moj postopkovni predlog pa gre točno v to smer, da se pogovarjamo točno o tem, kar je problem danes na STA-ju. Namreč problem je v tem, da država ne spoštuje lastnih zakonov, ki jih sprejela. To je problem. In ker je zadeva tako aktualna in tako, da rečem v navednicah, vroča, se seveda danes v tej razpravi o vključevanju teh angleških vsebin pri STA ne moremo izogniti aktualni zadevi. Zakaj ne? Zato ker ta Vlada pod vodstvom Janeza Janše namerno uničuje Slovensko tiskovno agencijo. In upam se trditi, da je edina Vlada na svetu, ki ne spoštuje svojih zakonov. Tako preprosto je to. </font><br/>
<font size="4">	</font><br/>
<b><font size="4">6. TRAK: (ES) – 12.25</font></b><br/>
<br/>
<font size="4">	(nadaljevanje) Zato predlagam, spoštovana gospa predsednica, da dovolite, da razpravljamo tudi širše. </font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Jaz vas vseeno prosim, da se držimo teme čim ožje, če hočemo danes v enem doglednem času zaključiti. O STA razpravljamo tretjič, tako da ni potrebe, da se ponavljamo. </font><br/>
<font size="4">	V skladu s tretjo alinejo prvega odstavka 128. člena Poslovnika Državnega zbora predlagam, da obravnavo opravimo na način, da razpravljamo po vrsti o vsakem členu in vloženima amandmajema in po glasovanju o amandmajih na koncu glasujemo o obeh členih skupaj. Ali kdo temu nasprotuje? Ugotavljam, da ne.</font><br/>
<font size="4">	K predlogu so bili vloženi amandmaji poslanskih skupin Levica, LMŠ, SAB in SD, in sicer k naslovu predloga zakona in k 2. členu predloga zakona. V skladu s 126. členom Poslovnika Državnega zbora prehajamo na razpravo o 1. členu predloga zakona. Sprašujem vas, kolegice in kolegi poslanci, ali želi kdo razpravljati? 	</font><br/>
<font size="4">	Matej Tašner Vatovec, prosim.</font><br/>
<br/>
<font size="4">	</font><b><font size="4">DR. MATEJ TAŠNER VATOVEC (PS Levica): </font></b><font size="4">Mogoče samo bolj kot ne na odziv na stališče Vlade. Jaz se strinjam, dajmo ostati na vsebini, ki je vsebina te točke dnevnega reda, se pravi kakor je po zakonu, pa ne pretirano širiti teh razprav. </font><br/>
<font size="4">	Argument Vlade se mi zdi, da je precej šibak. Zakona ne podpira Vlada zato, ker sama pripravlja predlog. Ta predlog se pripravlja sedaj že dobrega pol leta. Sedaj od kar smo mi prvič vložili ta zakon ni bilo nekih konkretnih napredkov na tem področju in ker gre za neko manjšo spremembo, mislim, da ni nobenih težav, da se ustrezno potem, ko bo ta zakon sprejet, vključi oziroma tudi nomotehnično pregleda, če to povzroči kakšno veliko težavo za vladni predlog. Tako da mislim, da to ni nek velik argument, s katerim bi lahko izražali nestrinjanje z zakonom. Ob tem, da sedanji zakon že določa, da lahko STA poroča v angleščini o delu prostovoljnih in nevladnih organizacij. Lahko je lahko, če pa ti daš neko obvezo neki instituciji pa je nekaj drugega. </font><br/>
<font size="4">	Mi smo ocenili, da je potrebno oziroma pomembno, da STA v okviru svoje javne službe poroča v angleščini tudi o delu nevladnih in prostovoljskih organizacij in je to nekaj, kar je potem zapisano v zakonu kot osma alineja in je to nekaj, kar STA pač opravlja, ne pa nekaj kar lahko. Ta neka prostovoljnost ponavadi potegne za seboj neke druge razmisleke in se kakšenkrat kdo ne odloči, da bi te prostovoljne stvari peljal. </font><br/>
<font size="4">	To je to. Mislim, da je to stališče precej na nekih trhlih nogah in nima neke konkretne zaslombe. Kot smo slišali, to tudi ni nek velik zalogaj za Slovensko tiskovno agencijo. Ta je sposobna te stvari peljati, se pravi dodati v svoja poročila še to področje nevladnih organizacij in tu, ker gre res za majhno spremembo, mislim, da nihče ne bi smel imeti nobene težave s tem predlogom. </font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Na vrsti je poslanec Samo Bevk. Beseda je vaša.</font><br/>
<br/>
<font size="4">	</font><b><font size="4">SAMO BEVK (PS SD):</font></b><font size="4"> Hvala lepa za besedo, gospa predsednica. Lepo pozdravljeni spoštovane kolegice in kolegi in vsi prisotni na današnji seji. </font><br/>
<font size="4">	Čeprav se ne strinjam s postopki Vlade oziroma njenim odnosom do Slovenske tiskovne agencije in zavlačevanjem z začetkom financiranja, se bom kljub temu držal poslovnika in današnje teme in ne bom širil razprave. </font><br/>
<font size="4">	Socialni demokrati smo že na plenarnem zasedanju Državnega zbora v novembru mesecu podprli v prvi obravnavi predlagano novelo Zakona o Slovenski tiskovni agenciji. To nameravamo storiti tudi sedaj. Namreč kot rečeno predlog zakona širi opredelitev javne službe, vsakodnevnega ustvarjanja, pripravljanja, arhiviranja in posredovanja povzetkov novic, ki vsebujejo ključne najbolj bistvene podatke o dogodku in dogajanjih v Republiki Sloveniji v angleškem jeziku na tak način, da </font><br/>
<br/>
<b><font size="4">7. TRAK: (ES) – 12.30</font></b><br/>
<br/>
<font size="4">	(nadaljevanje) se seveda ta javna služba razširi z alinejo prostovoljsko delo in nevladne organizacije. Se pravi imamo v bistvu samo dva člena zakona. V prvem se širi javna služba s to alinejo in v 2. členu kdaj začne zakon veljati. </font><br/>
<font size="4">	Imamo vse elemente, da lahko povsem mirno zakon podpremo. Tukaj imamo tudi pozitivno stališče pristojne komisije Državnega sveta Republike Slovenije, ki podpira to novelo zakona. Imamo mnenje Zakonodajno-pravne službe in z amandmaji so izpolnjeni pogoji tudi, ki jih je postavila Zakonodajno-pravna služba Državnega zbora. Edini problem je seveda tudi v tem primeru Vlada. Tako kot ne financira delovanja Slovenske tiskovne agencije zadnje tri mesece, se tudi ne strinja s predlogom novele rekoč, da gre za zelo majhno parcialno spremembo in da bo to rešila v celovitem zakonskem predlogu, ki je že v javni razpravi. To ni v nasprotju z vladnim predlogom. Mi lahko povsem mirne duše sprejmemo to rešitev in razširimo javno službo, ki jo izvaja Slovenska tiskovna agencija. </font><br/>
<font size="4">	Namreč, ko so bili predstavniki aktualne Vlade v opoziciji, govorim o poslankah in poslancih, so ravno tako vlagali manjše spremembe posameznih zakonov pa ni bilo nobenih problemov, sedaj ko so zamenjane vloge pa je to sedaj lahko problem. </font><br/>
<font size="4">	Sam mislim, da lahko mirne duše to sprejmemo in v relativno kratkem času tudi zaključimo današnjo sejo. Kot rečeno Poslanska skupina Socialnih demokratov bo podprla oba amandmaja in potem na koncu seveda tudi zakon. </font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala. Želi še kdo razpravljati? Prijavljenih ni. Marko Bandelli, prosim, beseda je vaša.</font><br/>
<br/>
<font size="4">	</font><b><font size="4">MARKO BANDELLI (PS SAB):</font></b><font size="4"> Hvala, predsednica, saj bom zelo kratek. Moji predhodniki so tako ali tako že vse povedali. Državna sekretarka je povedala isto, kar že skozi govori o tem njihovem predlogu, da je pripravljen. Zaradi tega oni ne podpirajo. Ne vidim tukaj nič čudnega, da bi podprli eno zadevo, ki je čisto normalna, poštena. Ne vidim nobenega vpliva na nič. </font><br/>
<font size="4">	Kvečjemu, če bi lahko rekel v teh dveh besedah. Cilj vsega tega je samo razširitev neke javne službe in v SAB mi to absolutno podpiramo. Ne vidim nobenega problema v tem, da ne bi to sprejeli. Kvečjemu, lahko bi rekel celo nekaj drugega, da razmišljamo, da bi celo določene vsebine in določene druge dokumentacije, da bi se poročalo s predlogom kolega Žiže v madžarskem in italijanskem jeziku. Dajmo razmišljati tudi o tem za en drugi dan, ker mislim, da je tudi prav. Saj to je tako ali tako naša javna agencija in ta bi lahko ta servis tudi opravljala. Jaz vidim to izredno pozitivno. </font><br/>
<font size="4">	Glede na to, da smo že v prvi, če dobro vem, obravnavi 48. izredne seje 45 glasov je bilo za in 37 je bilo proti. To je bilo 27. 10. 2020. Potem smo upoštevali mnenja Zakonodajno-pravne službe. Smo naredili amandmaje. Smo sopodpisale vse opozicijske stranke, da smo sledili predlogom, kar se tega tiče. Celo Komisija Državnega sveta za kulturo, znanost in šport podpira to. Sedaj res ne vem kje je tu problem. V čem je tu problem? Zakaj ne podpirate to zadevo? Ker delate neko sistematično razlago po vaše o delovanju STA-ja. Ker to je nov zakon. To ni nov zakon, da bi boljše delali v STA-ju. Ta zakon delamo na tak način, da bi verjetno v tem vašem predlogu videli na tak način kakor ste si vi zamislili, da je to prav, kar pa verjetno tudi ni. Jaz ne vem še. Bom še pogledal vse te reči kar je. </font><br/>
<br/>
<b><font size="4">8. TRAK: (ES) – 12.35</font></b><br/>
<br/>
<font size="4">	(nadaljevanje) Drugače pa v SAB mi to podpiramo in sigurno bomo to tudi danes podprli. Toliko iz moje strani, predsednica.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala lepa. Besedo želi mag. Branislav Rajić. Prosim.</font><br/>
<br/>
<font size="4">	</font><b><font size="4">MAG. BRANISLAV RAJIĆ (PS SMC):</font></b><font size="4"> Hvala lepa. Samo na kratko želim povedati v imenu SMC, da tudi mi ta zakon podpiramo. Amandmaja nista problematična. Skorajda sta nomotehnične narave in želim poudariti, da je ravno ta komponenta delovanja STA, ki je sedaj razširjena na poročanje v angleškem jeziku o prostovoljstvu in nevladnih organizacij ena nova stopnica tudi za slovensko zunanjo politiko. Nenazadnje mi se imamo s čim pohvaliti. Imamo tudi moč biti vzgled kaki drugi državi, ki nas ne more spremljati, če to ni prevedeno v en svetovni jezik in iz tega razloga mislim, da resnično ni problematično, ker ne gre za prevajanje ne dogodkov v svetu, kar bi bilo verjetno odveč ali razvedrilnih vsebin. Gre samo za tisto, o čem smo posebni, o čem smo zelo dobri in o čem lahko svetu povemo še boljše besede o nas. Tako da to podpiramo.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Najlepša hvala, kolega Rajić. Gospa Lidija Divjak Mirnik, beseda je vaša. Izvolite.</font><br/>
<br/>
<font size="4">	</font><b><font size="4">LIDIJA DIVJAK MIRNIK (PS LMŠ): </font></b><font size="4">Hvala za besedo. </font><br/>
<font size="4">	Pravzaprav paradoksalno je o čem se danes tukaj pogovarjamo. Namreč tega zakona očitno sploh več ne bomo rabili. Namreč Zakona o STA, glede na poteze, ki jih dela Vlada oziroma UKOM, glede na to kdo daje te komande, da tako rečem. Namreč v tem trenutku imamo pač stanje, da Vlada, da rečem še vedno pritiska oziroma nadaljuje s političnim pritiskom na neodvisen medij, ki je zavezan verodostojnemu informiranju javnosti, ne pa seveda željam in pričakovanjem Vlade. </font><br/>
<font size="4">	Ok, mi lahko danes sprejmemo ta zakon. Mimogrede v LMŠ ga bomo seveda podprli. Ampak paradoksalno je, da na drugi strani Vlada uničuje STA in defakto ne spoštuje in ignorira zakone, ki jih je sama sprejela in s tem kaže tudi zaničljiv odnos do pravne države in institucij v tej državi, ker v tej medijski zgodbi gre pravzaprav samo za to že cel čas. Gre za sistematični napad Vlade na slovenske medije. Gre za pritiske na medijsko svobodo, novinarsko neodvisnost in pa uredniško avtonomijo. Za to gre. In seveda s tem je treba uničiti nekoga, ki ni trobilo, ki ne piše po volji kogarkoli pač, da ne rečem velikega vodje in ki se ne podreja in ne uklanja temu kar pač naj bi se pisalo. Ker pravzaprav ne gre za lakajstvo, niti za podrejanje, ker ne gre za vdanost. Če se pa še slučajno zgodi, da pride do kakšne kritične misli ali do kakšnega kritičnega članka, potem pa se zgodijo rafali in to na polno z vseh strani. Zato beremo takšne twite kot jih twita predsednik Vlade o STA-ju in o medijih, da na RTV niti ne grem. </font><br/>
<font size="4">	Zato je paradoksalno, da danes ta zakon sprejemamo, zato ker očitno ne bomo rabili ne te spremembe niti celega STA-ja. Sama srčno upam, da je še nekaj zdrave kmečke pameti v tej državi in da zaradi frustracije nekoga ne bodo uničili cele države in s tem prihodnosti vseh nas, naših otrok in naših vnukov. </font><br/>
<font size="4">	Zato seveda pri tej spremembi zakonodaje gre za majhno spremembo, vendar z ogromnim pomenom, ker gre pravzaprav za obveščanje mednarodne javnosti o nevladnem sektorju, ker gre za okno v svet, ker gre za to, da želimo biti prepoznavni v tujini. Pa ne po neumnostih, ki jih v tem trenutku piše, twita in dela predsednik Vlade, ampak po tem, da imamo dobre nevladne organizacije in da so </font><br/>
<br/>
<b><font size="4">9. TRAK: (ES) – 12.40</font></b><br/>
<br/>
<b><font size="4">	</font></b><font size="4">(nadaljevanje) pravzaprav v Sloveniji pridni delovni ljudje. </font><br/>
<font size="4">	Zato bomo v LMŠ seveda to spremembo podprli. Bi pa ob tem še enkrat pozvala tudi predstavnico Ministrstva za kulturo, to kar smo iz LMŠ poslali že 8. januarja, po tistem, ko bi morali že po PKP-ju plačati STA tisto, kar jim pripada, da to nemudoma tudi storijo in seveda pokažejo, da želijo to barko imenovano Slovenija peljati še nekaj let, predvsem pa, da si ne želijo uničiti države, v kateri živimo.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Hvala, kolegica Lidija Divjak Mirnik. Imamo še koga prijavljenega k razpravi? Ugotavljam, da ne. </font><br/>
<font size="4">	Potem pa prehajamo na razpravo o 2. členu in vloženem amandmaju, če želi tukaj kdo razpravljati. Če ne, zaključujem razpravo. </font><br/>
<font size="4">	Prehajamo na glasovanje k 2. členu. </font><br/>
<font size="4">	Pričenjam glasovanje. Glasovanje poteka. Zaključujem glasovanje. </font><br/>
<font size="4">	Kdo je za? (8 članov.) Je kdo proti? (8 članov.)	</font><br/>
<font size="4">	Proceduralno gospa Lidija Divjak Mirnik. </font><br/>
<br/>
<font size="4">	</font><b><font size="4">LIDIJA DIVJAK MIRNIK (PS LMŠ):</font></b><font size="4"> Prosila bi za 10 minut odmora.</font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ: </font></b><font size="4">Prav imamo 10 minut odmora. Nadaljujemo ob 12.50 uri.</font><br/>
<br/>
<font size="4">	(Seja je bila prekinjena ob 12.42 in se je nadaljevala ob 12.51 uri.)</font><br/>
<br/>
<b><font size="4">10. TRAK: (ES) </font></b><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Spoštovane kolegice in kolegi, ugotavljam, da je poteklo 10 minut odmora in nadaljujem z glasovanjem.</font><br/>
<font size="4">	Ugotavljam, da amandma k 2. členu ni bil sprejet.</font><br/>
<font size="4">	</font><br/>
<font size="4">	Sedaj pa glasujemo še o amandmaju k naslovu predloga zakona. Ali želi kdo razpravljati? Mislim, da ne.</font><br/>
<font size="4">	Pričenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (10 članov.) Je kdo proti? (8 članov.)</font><br/>
<font size="4">	Ugotavljam, da je amandma sprejet.</font><br/>
<font size="4">	</font><br/>
<font size="4">	Sedaj pa prehajam še na glasovanje o celotnem zakonu skupaj. </font><br/>
<font size="4">	Začenjam glasovanje. Glasovanje poteka. Zaključujem glasovanje.</font><br/>
<font size="4">	Kdo je za? (10 članov.) Je kdo proti? (8 članov.)</font><br/>
<font size="4">	Ugotavljam, da je zakon sprejet.</font><br/>
<font size="4">	</font><br/>
<font size="4">	Sprejeti amandma bo vključen v dopolnjen predlog zakona, ki bo sestavni del poročila odbora. Določiti moramo še poročevalca na seji Državnega zbora. Predlagam, da sem poročevalka jaz. </font><br/>
<font size="4">	S tem zaključujem drugo obravnavo predloga zakona na matičnem delovnem telesu in 1. točko dnevnega reda. </font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – RAZNO.</font></b><font size="4"> Želi kdo razpravljati pod to točko? Ugotavljam, da ne. 	</font><br/>
<font size="4">	Gospa Jerajeva bi eno vprašanje. Prosim, beseda je vaša.</font><br/>
<br/>
<font size="4">	</font><b><font size="4">ALENKA JERAJ (PS SDS):</font></b><font size="4"> Zanima me kdaj bomo nadaljevali s tisto obravnavo spremembe Zakona o RTV oziroma kdaj bo javna predstavitev mnenj, če bo. Ali bomo sploh kaj na tem delali? Že pol leta stvar stoji. </font><br/>
<br/>
<font size="4">	</font><b><font size="4">PREDSEDNICA VIOLETA TOMIĆ:</font></b><font size="4"> Se bom pozanimala in vam bom posredovala odgovor na naslednji seji.</font><br/>
<font size="4">	Hvala lepa.</font><br/>
<font size="4">	Zaključujem 2. točko dnevnega reda in s tem tudi 11. redno sejo. Vsem se zahvaljujem za udeležbo na seji in vas prav lepo pozdravljam. Srečno. </font><br/>
<br/>
<b><font size="4">Seja je bila končana 13. januarja 2021 ob 12.53.</font></b><font size="4">	</font>
</root>