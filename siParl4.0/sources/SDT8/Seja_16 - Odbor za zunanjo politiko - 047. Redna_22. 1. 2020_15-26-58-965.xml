<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA ZUNANJO POLITIKO</font></b><br/>
<br/>
<b><font size="4">1. nadaljevanje 47. seje</font></b><br/>
<br/>
<b><font size="4">(22. januar 2020)</font></b><br/>
</p></div><br/>
<br/>
<b><font size="4">Sejo je vodil Matjaž Nemec, predsednik Odbora za zunanjo politiko.</font></b><br/>
<b><font size="4">Seja se je začela ob 10.30 uri.</font></b><br/>
<br/>
<b><font size="4">	PREDSEDNIK MATJAŽ NEMEC:</font></b><font size="4"> Spoštovani kolegice in kolegi! Pričenjam s 1. nadaljevanjem 47. seje Odbora za zunanjo politiko, ki je bila na podlagi 73. člena Poslovnika Državnega zbora prekinjena. Obveščam vas, da so zadržani oziroma na seji sodelujejo kot nadomestni članice in člani naslednje poslanke oziroma poslanci.  Imamo opravičilo s strani gospoda Janeza Janše in Zmaga Jelinčiča Plemenitega ter Primoža Siterja in Mateja T. Vatovca. Pooblastilo pa imam, in sicer gospoda Gregorja Periča, ki nadomešča mag. Branislava Rajića in gospoda Blaža Pavlina, ki nadomešča mag. Mateja Tonina.</font><br/>
<font size="4">	Prehajamo na določitev dnevnega reda seje odbora. S sklicem ste prejeli dnevni red seje odbora. Ker v poslovniškem roku nisem prejel predlogov za njegovo spremembo, je določen takšen dnevni red seje kot ste ga prejeli s sklicem. </font><br/>
<br/>
<font size="4">	Prehajamo torej na </font><b><font size="4">1.B TOČKO DNEVNEGA REDA – POBUDA ZA SKLENITEV SPORAZUMA O ZRAČNIH PREVOZIH MED VLADO REPUBLIKE SLOVENIJE IN VLADO REPUBLIKE GANE.</font></b><font size="4"> </font><br/>
<font size="4">	Gradivo k tej točki ste prejeli 5. 12. 2019. Prosim predlagatelja, da poda dopolnilno obrazložitev. Besedo dajem državni sekretarki na Ministrstvu za infrastrukturo gospe Nina Mauhler. Izvolite.</font><br/>
<br/>
<font size="4">	</font><b><font size="4">NINA MAUHLER:</font></b><font size="4"> Najlepša hvala. Dobro jutro. Spoštovane poslanke, spoštovani poslanci! Če smem, predlagam, da se opravi obravnava skupaj za vse točke, to se pravi od točke 1.b do točke 1.g, saj gre za povsem isto vsebino teh pobud, vendar za različne države. </font><br/>
<font size="4">	Torej, kot že omenjeno, gre za pobudo za sklenitev dvostranskih sporazumov o zračnih prevozih med Vlado Republike Slovenije in vladami Republike Gane, Demokratične republike Kongo, Republike Ugande, Republike Kolumbije, Zvezne Republike Nigerije in Republike Kenije. </font><br/>
<font size="4">	Za vzpostavitev mednarodnih rednih zračnih prevozov med državami je potrebno skleniti tovrstne mednarodne sporazume. Ti sporazumi so lahko dvostranski, lahko so tudi večstranski, kadar se države članice Evropske unije zaradi nekih skupnih interesov odločijo skleniti celostni mednarodni sporazum. Države članice Evropske unije se za sklenitev celostnega sporazuma s Kenijo, Gano, Kongom, z Nigerijo, Kolumbijo in Ugando niso odločile, zato se nam zdi smiselno in potrebno, da Republika Slovenija sama z navedenimi državami sklene bilateralne sporazume o zračnih prevozih.</font><br/>
<font size="4">	Vzpostavitev rednih letalskih povezav med Republiko Slovenijo in navedenimi državami z možnostjo povezovanja letov, torej tudi med posameznimi afriškimi državami, je predvsem v gospodarskem interesu Republike Slovenije. Predstavniki slovenske letalske industrije so namreč izrazili interes za sklenitev omenjenih dvostranskih sporazumov o zračnem prometu, in sicer predvsem zaradi možnosti opravljanja prevoza tovora. Izjema je Kolumbija, kjer je predlog za sklenitev sporazuma prišel z njihove, torej s kolumbijske strani. </font><br/>
<font size="4">	Predlagana gradiva vsebujejo pobude za sklenitev sporazumov o rednem zračnem prevozu, ki vsebujejo standardne določbe za vzpostavitev mednarodnega zračnega rednega prevoza. Osnutki sporazumov pa vsebujejo posamezne določbe, ki morajo biti skladne s pravom Evropske unije in glede slednjih bo Republika Slovenija tudi v vsaki fazi pogajanja pridobila mnenja Evropske komisije skladno s predpisi EU.</font><br/>
<font size="4">	Glede na predhodno mnenje Evropske komisije o skladnosti sporazumov z drugimi državami s pravnim redom Evropske unije ne pričakujemo nikakršnih zadržkov. Pobude ne odstopajo od pobud, ki so bile Državnemu zboru Republike Slovenije v preteklih letih v preteklosti torej že dane v obravnavo. Pripravljene so na podlagi Zakona o zunanjih zadevah. </font><br/>
<font size="4">	Pri tem izpostavljam, da je letalski promet znotraj Evropske unije urejen s predpisi EU. Konkretno gre za uredbo EU 1008/2008 o skupnih pravilih za opravljanje zračnih prevozov v EU. </font><br/>
<font size="4">	Naj še omenim. Z državami nečlanicami EU je Republika Slovenija v preteklosti že sklenila dvostranske sporazume o zračnih prevozih, in sicer z Indijo, Kuvajtom, Katarjem, Združenimi arabskimi emirati, Rusko federacijo, Izraelom, Švico, Turčijo, Ukrajino, Malezijo in Singapurjem. Na nivoju Evropske unije pa so sklenjeni tudi prej omenjeni celostni sporazumi, in  sicer z Marokom, Gruzijo, Jordanijo, Izraelom, Kanado, Združenimi državami Amerike, Moldavijo, Švico ter s tako imenovanimi balkanskimi državami v okviru politike oblikovanja skupnega zračnega prostora. To pa so Srbija, Črna gora, Severna Makedonija, Bosna in Hercegovina, Albanija in Kosovo. V praksi bi lahko situacija, če </font><br/>
<br/>
<b><font size="4">2. TRAK: (ES)</font></b><br/>
<br/>
<font size="4">	(nadaljevanje) tovrstnih sporazumov ne bi imeli podpisanih, povzročila določene ovire gospodarstvu pri pridobivanju ustreznih dovoljenj, ki so potrebna za takojšnje upravljanje tovornega in tudi potniškega prometa. </font><br/>
<font size="4">	Glede na vse navedeno predlagam, da Državni zbor Republike Slovenije te predlagane pobude tudi potrdi. Hvala.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> Hvala lepa. Na pobudo državne sekretarke smo predstavili dopolnilno obrazložitev za vse točke dnevnega reda skupaj. Glasovali bomo k vsaki točki posebej in seveda vabljeni k razpravi. Odpiram razpravo, če želi kdo kaj povprašati. Mag. Andrej Šircelj, izvolite, imate besedo.</font><br/>
<br/>
<font size="4">	</font><b><font size="4">MAG. ANDREJ ŠIRCELJ (PS SDS):</font></b><font size="4"> Hvala lepa, predsednik. Mi smo slišali to obrazložitev. Tukaj gre za nek postopek, ki je v veljavi tudi v Evropski komisiji oziroma Evropski uniji, skratka, da gre za neke tekoče zadeve. Ampak vseeno. V teh sporazumih so navedene delegacije, ki se bodo šele pogajale s posameznimi državami. Pravzaprav tričlanska delegacija mislim, če se ne motim, je pri vseh sporazumih. Sedaj sprašujem koliko so ti sporazumi usklajeni s posameznimi državami in koliko pogajanj se predvideva. Tukaj mislim na pogajanja, ki ne potekajo po elektronski ali kakršnikoli drugi pošti, ampak pogajanja na skupnih sestankih, skupnih srečanjih itd. </font><br/>
<font size="4">	Naslednje vprašanje je kdo podpisuje ta sporazum in kje se bo podpisoval? Kje je predvideno, da bi se podpisovali ti sporazumi? Kakšne delegacije bodo šle na podpis teh sporazumov, če so to v bistvu neke tekoče zadeve? Ali je ministrstvo o tem že karkoli poročalo oziroma ali je ministrstvo o tem že dalo kakršnokoli informacijo na Vlado in je Vlada že karkoli sprejela v zvezi s tem? Mislim, kakšne načrte. </font><br/>
<font size="4">	Drugo koliko se dejansko predvideva izvajanja teh sporazumov po posameznih državah? V teh sporazumih je predvideno tudi, da ima Slovenija določeno aviokompanijo. Kateri letalski prevoznik bo tukaj nastopil s strani Slovenije? Mislim kateri letalski prevoznik bo tu udeležen? Kakšno je pričakovanje ministrstva, da se bodo ti sporazumi dejansko izvajali. Se pravi koliko bodo po teh sporazumih te storitve koristili prevozniki iz teh držav, o katerih danes govorimo in koliko te storitve morebitni ali pa udeleženi v teh storitvah slovenska stran in kateri prevoznik. Zaenkrat toliko. </font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> Kolegice in kolegi, želi še kdo postaviti kakšno vprašanje. Ugotavljam, da ne. Zato gospa sekretarka, izvolite, imate besedo. </font><br/>
<br/>
<font size="4">	</font><b><font size="4">NINA MAUHLER:</font></b><font size="4"> Najlepša hvala za besedo. Hvala tudi za vprašanje. Kot je bilo že omenjeno je pobuda prišla s strani letalske industrije. V Sloveniji je trenutno 9 družb, ki imajo operativno licenco za letenje. Konkretno je prišla pobuda združbe Soliner. So še nekatere druge, ne vem, Aeroform in nekatere ostale agencije za civilno letalstvo objavlja družbe, ki imajo to operativno licenco in bodo načeloma lahko koristile tovrstne sporazume.</font><br/>
<font size="4">	Delegacije, ki se bodo pogajale, bodo predlagane s strani Ministrstva za infrastrukturo. Potrdila bo te delegacije Vlada Republike Slovenije. Prav tako bo Vlada podelila pooblastilo pogajalcem za podpis tovrstnih sporazumov. Sporazumi bodo lahko podpisani ali v državi, s katero sklepamo sporazum ali v Sloveniji. Odvisno od dogovora. Preden pa </font><br/>
<br/>
<b><font size="4">3. TRAK: (ES)</font></b><br/>
<br/>
<b><font size="4">	 </font></b><font size="4">(nadaljevanje) Državni zbor ne potrdi teh pobud, se tudi ne bo šlo v operativna pogajanja. Podpisala pa bo potem, kot sem že omenila, oseba, ki bo pooblaščena s strani Vlade Republike Slovenije. Hvala.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> Hvala za odgovor. V kolikor ni več želje po razpravi, razpravo tudi zaključujem.</font><br/>
<font size="4">	Dajem na glasovanje naslednji sklep: »Odbor za zunanjo politiko potrjuje podano pobudo.«</font><br/>
<font size="4">	Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem 1.b točko dnevnega reda.</font><br/>
<br/>
<font size="4">	Prehajamo na</font><b><font size="4"> 1.C TOČKO DNEVNEGA REDA – POBUDA ZA SKLENITEV SPORAZUMA O ZRAČNIH PREVOZIH MED REPUBLIKO SLOVENIJO IN VLADO DEMOKRATIČNE REPUBLIKE KONGO.</font></b><font size="4"> </font><br/>
<font size="4">	Predstavitev je bila že podana. Če želi še kdo kaj dodati, vseeno odpiram razpravo. Mag. Andrej Šircelj, imate besedo.</font><br/>
<br/>
<font size="4">	</font><b><font size="4">MAG. ANDREJ ŠIRCELJ (PS SDS):</font></b><font size="4"> Bom še enkrat ponovil vprašanje kaj pričakujete, koliko se predvideva dejansko, da se bodo koristile te storitve s temi državami. Lahko poveste o nekih zneskih na primer ali v tonah ali v čemerkoli. Če lahko po posameznih državah.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> Gospa državna sekretarka, izvolite.</font><br/>
<br/>
<font size="4">	</font><b><font size="4">NINA MAUHLER:</font></b><font size="4"> Hvala za besedo. Težko je napovedati kakšen bo promet. Dejansko je pa, kot sem že omenila, pobuda prišla od prevoznikov. Domnevam, da imajo prevozniki torej potrebe gospodarstva po opravljanju blagovnega prometa med temi državami. Kot sem dejala, interes je, interes obstaja, nemogoče pa je napovedati v kakšni višini bo ta promet pravzaprav dejansko izveden.</font><br/>
<br/>
<font size="4">	</font><b><font size="4">PREDSEDNIK MATJAŽ NEMEC:</font></b><font size="4"> …/izključen mikrofon./</font><br/>
<font size="4">	Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je predlog sklepa sprejet. </font><br/>
<font size="4">	S tem tudi zaključujem 1.d točko dnevnega reda.</font><br/>
<br/>
<font size="4">	Spoštovani, prehajamo na </font><b><font size="4">1.E TOČKO DNEVNEGA REDA – POBUDA ZA SKLENITEV SPORAZUMA O ZRAČNIH PREVOZIH MED VLADO REPUBLIKE SLOVENIJE IN VLADO REPUBLIKE KOLUMBIJE.</font></b><font size="4"> Kot že rečeno, predstavitev je bila podana. Vseeno odpiram razpravo poslank in poslancev. Ugotavljam, da želje po razpravi ni, zato razpravo tudi zaključujem. </font><br/>
<font size="4">	Na glasovanje dajem naslednji predlog sklepa: »Odbor za zunanjo politiko potrjuje podano pobudo.«</font><br/>
<font size="4">	Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">1.F TOČKO DNEVNEGA REDA – POBUDA ZA SKLENITEV SPORAZUMA O ZRAČNIH PREVOZIH MED VLADO REPUBLIKE SLOVENIJE IN VLADO ZVEZNE REPUBLIKE NIGERIJE.</font></b><font size="4"> Predstavitev je bila že podana. Odpiram razpravo. Želi kdo razpravljati? Ugotavljam, da ne, zato zaključujem razpravo.</font><br/>
<font size="4">	Na glasovanje dajem naslednji predlog sklepa: »Odbor za zunanjo politiko potrjuje podano pobudo.«</font><br/>
<font size="4">	</font><br/>
<b><font size="4">4. TRAK: (ES)</font></b><br/>
<br/>
<font size="4">	(nadaljevanje)Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je bil predlog sklepa sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">1.G TOČKO DNEVNEGA REDA – POBUDA ZA SKLENITEV SPORAZUMA O ZRAČNIH PREVOZIH MED VLADO REPUBLIKE SLOVENIJE IN VLADO REPUBLIKE KENIJE.</font></b><font size="4"> Predstavitev je bila že podana. Odpiram razpravo poslank in poslancev. Ugotavljam, da ni želje po razpravi, zato razpravo tudi zaključujem.</font><br/>
<font size="4">	Predlagam, da glasujemo o naslednjem predlogu sklepa: »Odbor za zunanjo politiko potrjuje podano pobudo.«</font><br/>
<font size="4">	Kdo je za? (12 članov.) Je kdo proti? (Nihče.)</font><br/>
<font size="4">	Ugotavljam, da je bil predlog sklepa sprejet.</font><br/>
<font size="4">	S tem zaključujem 1.g točko dnevnega reda in s tem tudi 47. redno sejo Odbora za zunanjo politiko ter se vsem sodelujočim, z državno sekretarko na čelu, zahvaljujem ter seveda poslankam in poslancem. </font><br/>
<font size="4">	51. seja Odbora za zunanjo politiko se bo začela čez 15 minut. Torej pričenjamo ob 11.00 uri. Hvala lepa. </font><br/>
<br/>
<b><font size="4">Seja je bila končana 22. januarja 2020 ob 10.46 uri.</font></b>
</root>