<root>
<h5 class="label"><span>Vsebina zapisa seje (v pregledu)</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA INFRASTRUKTURO, OKOLJE IN PROSTOR</font></b><br/>
<b><font size="4">35. nujna seja</font></b><br/>
<br/>
<b><font size="4">(10. november 2020)</font></b></p></div><br/>
<b><font size="4">Sejo je vodil Bojan Podkrajšek, predsednik odbora.</font></b><br/>
<b><font size="4">Seja se je začela ob 13. uri. </font></b><br/>
<br/>
<b><font size="4">13.00 – (DAG)</font></b><br/>
<br/>
<b><font size="4">	PREDSEDNIK BOJAN PODKRAJŠEK: </font></b><font size="4">Spoštovane kolegice, cenjeni kolegi! Začenjam 35. nujno sejo Odbora za infrastrukturo, okolje in prostor. </font><br/>
<font size="4">	Obveščam vas, da sta se za današnjo sejo opravičila kolega Željko Cigler in Nataša Sukič. S pooblastilom na seji sodeluje Nada Brinovšek, ki nadomešča Ljuba Žnidarja. </font><br/>
<font size="4">	</font><br/>
<font size="4">	Prehajamo na določitev dnevnega reda seje odbora. S sklicem seje ste prejeli predlog dnevnega reda, v zvezi s katerim nisem prejel predlogov za spremembo, zato je določen, kot je bil predlagan s sklicem seje.</font><br/>
<font size="4">	</font><br/>
<font size="4">	Proceduralni predlog. Preden preidemo na obravnavo dnevnega reda, predlagam, da obravnavo obeh pobud za oceno ustavnosti oziroma obeh predlogov za zadržanje združimo, obe pobudi namreč zadevata 32.c člen Zakona o prevozih v cestnem prometu. Prav tako so razlogi za pobudo za oceno ustavnosti in za začasno zadržanje izpolnjene določbe oziroma so ju različni predlagatelji vložili iz podobnih razlogov. Po skupni obravnavi pa bi opravili glasovanje o vsakem mnenju Zakonodajno-pravne službe posebej, tako sta tudi bili pripravljeni za vsako izmed obeh zadev. Ali kdo temu nasprotuje? Ugotavljam, da ne. </font><br/>
<font size="4">	</font><br/>
<font size="4">	Prehajamo na </font><b><font size="4">1. TOČKO DNEVNEGA REDA – POBUDA VEČ PREDLAGATELJEV ZA ZAČETEK POSTOPKA ZA OCENO USTAVNOSTI 32.C ČLENA ZAKONA O PREVOZIH V CESTNEM PROMETU </font></b><font size="4">ter na </font><b><font size="4">2. TOČKO DNEVNEGA REDA – POBUDA DRUŽBE MIRAGE TRANS, D.O.O., ZA ZAČETEK POSTOPKA ZA OCENO USTAVNOSTI DRUGEGA IN TRETJEGA ODSTAVKA 32.C ČLENA ZAKONA O PREVOZIH V CESTNEM PROMETU IN PREDLOGI ZA ZAČASNO ZADRŽANJE. </font></b><br/>
<b><font size="4">	</font></b><font size="4">Ustavno sodišče Republike Slovenije je pobudi poslalo v mnenje Državnemu zboru na podlagi prvega odstavka 265. člena Poslovnika Državnega zbora. Odbor ju bo obravnaval na podlagi drugega odstavka 265. člena Poslovnika Državnega zbora. </font><br/>
<font size="4">	Prejeli ste naslednje gradivo: pobudi za oceno ustavnosti s predlogoma za zadržanje z dne 30. 10. 2020, mnenje Zakonodajno-pravne službe do pobud za oceno ustavnosti z dne 5. 11. 2020 in mnenje glede predlogov za začasno zadržanje z dne 5. 11. 2020. Vse gradivo je objavljeno na spletni strani Državnega zbora in na e-klopi. </font><br/>
<font size="4">	Na sejo so bili vabljeni: Zakonodajno-pravna služba in Ministrstvo za infrastrukturo.</font><br/>
<font size="4">	Uvodno pojasnilo. Ustavno sodišče je Državnemu zboru določilo 60-dnevni rok, da se izjavi o navedenih pobudah ter 8-dnevni rok, da se izjavi o obeh predlogih za začasno zadržanje in spodbijanje določb. Ker je odbor do sedaj prejel mnenje Zakonodajno-pravne službe in Vlade Republike Slovenije o predlogu za začasno zadržanje, so izpolnjeni poslovniški pogoji za obravnavo tega dela obeh pobud na seji odbora kot matičnega delovnega telesa. O vsebinskih navedbah in pobudah za oceno ustavnosti pa bo odbor razpravljal po pridobitvi mnenj Vlade Republike Slovenije in Zakonodajno-pravne službe, ker rok za presojo pobud, kot ga je določilo Ustavno sodišče, še teče. </font><br/>
<font size="4">	Ali želi besedo predstavnica Zakonodajno-pravne službe? Izvolite. </font><br/>
<br/>
<font size="4">	</font><b><font size="4">MIROSLAVA PALHARTINGER: </font></b><font size="4">Dober dan! Hvala za besedo. </font><br/>
<font size="4">	Torej, kot ste že predstavili, gre za dva predloga za začasno zadržanje. V obeh primerih gre za določbe 32.c člena Zakona o prevozih v cestnem prometu, v enem primeru gre za celotni člen, v drugem za drugi in tretji odstavek tega člena. Vsi od predlagateljev zatrjujejo, da bi zaradi izvrševanja izpodbijanih določb nastale težko popravljive škodljive posledice, </font><br/>
<br/>
<b><font size="4">13.05 (VI)</font></b><br/>
<br/>
<b><font size="4">	</font></b><font size="4">(nadaljevanje) ki bi jim pač bile povzročene zaradi prilagoditve novim pogojem za pridobitev licence skupnosti, kot je bila pač ta ureditev uveljavljena z novelo ZPCP2-G. Prva skupina, se pravi skupina predlagateljev svoj predlogu utemeljuje s posledicami, ki bi nastale zanje zaradi prekratkega prehodnega obdobja za prilagoditev novim, se pravi, strožjim pogojem za pridobitev oziroma zanje ohranitev licence skupnosti, na podlagi katere lahko opravljajo dejavnost cestnega prevoza blaga v mednarodnem cestnem prometu. Sklicujejo se tudi na oteženo opravljanje strokovnih izpitov v tem aktualnem  obdobju epidemije. V primeru neprilagoditve svojega poslovanja novi ureditvi predlagateljem grozi odvzem licence, posledično pa tudi prenehanje opravljanja dejavnosti. To bi povzročilo škodljive posledice tudi za državni proračun, saj bi zmanjšalo prihodke iz naslova davkov in tudi podražilo prevozne storitve. Zakonodajno-pravna služba v svojem mnenju odgovarja, da se navedbe predlagateljev v zvezi z opravljanjem izpitov vsekakor ne morejo in ne smejo razreševati z začasnim zadržanjem, ampak je to pravzaprav treba storiti z ustreznimi organizacijskimi in tehničnimi prilagoditvami. Glede navedb o dolžini roka pa smo ugotovili, da je bil v noveli G, ki je te spremembe uvedla, določen enoletni rok za prilagoditev novim pogojem za te imetnike veljavnih licenc. Vsebino teh pogojev je določil že zakon. Predpis ministra jih je v bistvu le konkretiziral, zato je bil, kot navajamo v odgovoru, položaj naslovnikov te izpodbijane zakonske ureditve vnaprej dovolj predvidljiv, rok pa zadosten za pač ustrezno prilagoditev novi ureditvi. </font><br/>
<font size="4">	Glede navedb o posledicah za proračun in za trg transportnih storitev pa smo v odgovoru oziroma mnenju menili, da ni mogoče šteti za izkazane te navedbe in jih zato seveda ni mogoče in ni utemeljeno upoštevati kot razlog za začasno zadržanje izpodbijane ureditve. </font><br/>
<font size="4">	Drugi predlog, drugi predlagatelj, gospodarska družba, ki opravlja prevoze blaga v mednarodnem cestnem prometu prav tako zatrjuje nastanek težko popravljivih škodljivih posledic. Te naj bi zanj nastale zaradi zaposlitve dodatnega delavca, ki naj bi bil prisoten na sedežu podjetja, čeprav pravi, da ga v bistvu ne potrebuje, in najema prostora večje kvadrature. Tudi on zatrjuje, da je prehodno obdobje za prilagoditev v zakonski ureditvi prekratko, saj je bil predpis ministra izdan oziroma uveljavljen šele avgusta letos. V mnenju odgovarjamo na navedbe o stroških prilagoditve. Strinjamo se sicer, da so ti potrebni, vendar je način prilagoditve tudi stvar presoje predlagatelja samega. Finančnih stroškov pa samih po sebi ni mogoče šteti za nepopravljivo oziroma težko popravljivo škodljivo posledico, ki bi lahko utemeljila začasno zadržanje izpodbijanih določb.</font><br/>
<font size="4">	Kar se tiče navedb o prekratkem roku za prilagoditev pa je bilo stališče pravzaprav že pojasnjeno v prejšnji pobudi. </font><br/>
<font size="4">	Torej, če sklenem, v odgovorih oziroma mnenjih menimo, da razlogi za začasno zadržanje izpodbijanih zakonskih določb niso podani. Hvala. </font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala tudi vam. Želi besedo predstavnik Ministrstva za infrastrukturo, državni sekretar Aleš Mihelič? Izvolite. </font><br/>
<br/>
<b><font size="4">	ALEŠ MIHELIČ:</font></b><font size="4"> Spoštovani predsedujoči, hvala lepa za besedo. Seveda strinjamo se z mnenjem Zakonodajno-pravne službe, ki je bilo predstavljeno. Ministrstvo za infrastrukturo v bistvu </font><br/>
<br/>
<b><font size="4">13.10 – (NB) </font></b><br/>
<br/>
<font size="4">	(Nadaljevanje): ne podpira začasnemu zadrževanju 32. c člena iz sledečih razlogov. Namreč moramo se zavedati, da je bila zakonska podlaga sprejeta, prav tako vse nadaljnje aktivnosti in vse je bilo usklajeno tako z obrtno zbornico kot gospodarsko zbornico kot največjima panoga, obenem sledimo tudi evropski uredbi. Zakon o spremembah in dopolnitvah Zakona o prevozih v cestnem prometu je v bistvu začel veljati 23. 11. 2019. Rok za podjetja, ki že imajo licenco za opravljanje prevozov v cestnem prometu, in da se prilagodi v bistvu določbe zakona, je bilo eno leto od uveljavitve, kar pomeni, da je bilo zadosten rok kljub temu je s pravilnikom, ki je bil v avgustu letos sprejet, se določeni pogoji lahko izpolnjujejo do 1. junija 2021. Tako, da časa za uveljavitev je bilo dovolj, tako da iz vsebinskih razlogov je pravilno in ocenjujemo, da tovrstno zadržanje ne bi bilo v redu in so vsi dobili zadostne možnosti, da so se zakonodaji prilagodili. Obenem je pa potrebno poudariti še sledeče in sicer, namen, da se zaostrijo pogoji za pridobitev licence skupnosti, je bil vtem, da se prepreči ustanavljanje slamnatih podjetij v Sloveniji, da se omeji nelojalna konkurenca na področju cestnih prevozov, v bistvu saj se določeni strožji pogoji za osebe, ki so upravljavci prevozov z namenom, da se v bistvu zagotovijo ustrezne podlage vsem podjetjem za opravljanje in da ne pride do izkoriščanja in pa ovinkarjenja mimo ustrezne regulative. Tako da ne podpiramo in predlagamo, da se ne upošteva. </font><br/>
<br/>
<b><font size="4">	PREDSEDNIK BOJAN PODKRAJŠEK:</font></b><font size="4"> Hvala tudi vam. </font><br/>
<font size="4">	Želi kdo od članic in članov odbora razpravljati o mnenju Zakonodajno-pravne službe k predlogu za začasno zadržanje? Mag. Andrej Rajh. </font><br/>
<br/>
<b><font size="4">	MAG. ANDREJ RAJH (PS SAB):</font></b><font size="4"> Hvala lepa. </font><br/>
<font size="4">	Tudi jaz se bom navezal na mnenje in stališče mojih predhodnikov. Zavedati se moramo, danes obravnavamo v bistvu pobudo dveh podjetij, ki želita zadržati izvajanje 32.c člena Zakona o prevozih v cestnem prometu in to zakonodajno spremembo smo v Državnem zboru sprejeli lani v času ministrovanja ministrice Alenke Bratušek in namen spremembe Zakona o prevozih v cestnem prometu je bila v glavnem preprečitev ustanavljanja slamnatih podjetij. S to spremembo smo vsi sledili ciljem, ki naslavljajo varovanje delavskih pravic skoraj 6 tisoč zaposlenih v prevoznem sektorju, povečanju prometne varnosti, kar je za nas zelo pomembna prioriteta, kakor tudi zagotavljanje pravice do počitka in pravice do družine voznikov. Zavedati se moramo, da ste nas na nepravilnosti takrat opozorili obrtna in gospodarska zbornica Slovenije in takrat smo v Državnem zboru skupaj s predstavniki prej omenjenih združenj sprejeli rešitev, ki je z vpeljavo minimalnih tehničnih in človeških standardov na trg vnašala ukrepe, katerih cilj je zagotavljanje in izboljšanje nepreglednih razmer na tem sektorju gospodarstva. In rok za podjetja, da se s tem uskladijo, poteče letos novembra, prehodno obdobje pa naslednje leto junija. In tudi mi mislimo, da je to tisti ustrezen čas, da se podjetja v tem času lahko prilagodijo. Kot sem že prej povedal, je zagotavljanje prometne varnosti ena od naših prioritet in takratna zakonska dikcija in celotna dikcija in nameni ministrstva so temu sledili. In tudi zato smo v stranki SAB na pobudo takratne ministrice, naše poslanske skupine, ki smo jo takrat ta predlog potem preko nje posredovali v Državni zbor, </font><br/>
<b><font size="4"> </font></b><br/>
<b><font size="4">13.15 – (TB)</font></b><br/>
<br/>
<font size="4">	(nadaljevanje) sprejeli zakonsko spremembo, ki je 630 tisoč upravičencem omogočila brezplačne prevoze v medkrajevnem potniškem prometu in da je ukrep dober, potrjuje dejstvo, da je takratni, da je to ugodnost izkoristilo že skoraj 150 tisoč upravičencev, med njimi veliko upokojencev, starejših od 65 let, vojnih veteranov in invalidov. Zgovorni podatek, da je se samo v mesecu avgustu takrat potniški promet povečal za 84 %. In to željo želimo tudi v tej luči izboljšanja prometne varnosti, razširit na mestne prevoze. Žal v Državnem zboru naš predlog ni dobil ustrezne podpore, obljubljamo pa, da mi s tem ne bomo odnehali, ampak bomo to borbo nadaljevali, saj želimo, da ne samo upokojenci, ampak vsi državljani Slovenije imajo pravico in možnost uporabe brezplačnega prevoza, ki je eden od dejavnikov za izboljšanje prometne varnosti.</font><br/>
<font size="4">	Kot sem že na začetku izpostavil, v tej luči, so nas Obrtna zbornica Slovenije in Gospodarska zbornica Slovenije, obe opozorili na kršitve delavskih pravic, ki se dogajajo z ustanavljanjem slamnatih podjetij, na nelojalno konkurenco in na, v bistvu anomalije, ki se z takimi učinki in z takimi ukrepi vnašajo na naš trg in seveda na poslabšano prometno varnost. In, tudi zato, smo takrat skupaj v Državnem zboru vsi sprejeli te ukrepe, ki prometno varnost, ki varnost delavcev, ki, izboljšujejo. In to je, bom še enkrat poudaril, obveza vseh nas, v Državnem zboru, da te cilje utrjujemo, da jih krepimo in tudi zaradi tega dejstva mi teh predlogov posameznih podjetij, v tej luči, ne bomo podprli.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK BOJAN PODKRAJŠEK:</font></b><font size="4"> Hvala za vašo razpravo.</font><br/>
<font size="4">	Še kdo? (Ne.) Ugotavljam, da ne. Zaključujem razpravo in prehajamo na odločanje o obeh mnenjih Zakonodajno-pravne službe k posamezni pobudi.</font><br/>
<font size="4">	Pričenjam glasovanje k 1. točki dnevnega reda. Na podlagi 265. člena Poslovnika Državnega zbora, dajem na glasovanje mnenje: »Odbor za infrastrukturo, okolje in prostor se strinja z mnenjem Zakonodajno-pravne službe o predlogu za začasno zadržanje izvrševanja 32.c člena Zakona o prevozih v cestnem prometu z dne 5. 11. 2020, ter ji predlaga, da v skladu z 266. členom Poslovnika Državnega zbora pripravi odgovor Ustavnemu sodišču Republike Slovenije.« Glasujemo.</font><br/>
<font size="4">	Kdo je za? (5 članov.) Kdo je proti? (2 člana.)</font><br/>
<font size="4">	/ medsebojni pogovor/ / oglašanje iz dvorane/</font><br/>
<font size="4">	Bomo ponovili glasovanje, ker nekaj ni v redu. Glasujemo.</font><br/>
<font size="4">Kdo je za? (15 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	Odbor bo pripravil poročilo, v katerega bo sprejeto mnenje vključeno in ga bo posredoval Zakonodajno-pravni službi, ki v skladu z 266. členom Poslovnika Državnega zbora, pripravi odgovor za Ustavno sodišče.</font><br/>
<font size="4">	Glasovanje k 2. točki dnevnega reda. Na podlagi 266. člena Poslovnika Državnega zbora dajem na glasovanje mnenje: »Odbor za infrastrukturo, okolje in prostor se strinja z mnenjem Zakonodajno-pravne službe o predlogu za začasno zadrževanje izvrševanja drugega in tretjega odstavka 32.c člena Zakona o prevozih v cestnem prometu z dne 5. 11. 2020, ter predlaga, da v skladu z 266. členom Poslovnika Državnega zbora, pripravi odgovor Ustavnemu sodišču Republike Slovenije.« Glasujemo.</font><br/>
<br/>
<b><font size="4">13.20 – (DAG) </font></b><br/>
<br/>
<b><font size="4">	</font></b><font size="4">(nadaljevanje) Kdo je za? (15 članov.) Kdo je proti? (Nihče.)</font><br/>
<font size="4">	Ugotavljam, da je mnenje sprejeto.</font><br/>
<font size="4">	Odbor bo pripravil poročilo, v katerem bo sprejeto mnenje vključeno, in ga bo posredoval Zakonodajno-pravni službi, ki bo v skladu z 266. členom Poslovnika Državnega zbora pripravila odgovor za Ustavno sodišče. </font><br/>
<font size="4">	S tem zaključujem 1. in 2. točko dnevnega reda ter 35. nujno sejo Odbora za infrastrukturo, okolje in prostor. Hvala za sodelovanje. Želim vam, da ostanete zdravi. </font><br/>
<br/>
<b><font size="4">Seja se je končala 10. novembra 2020 ob 13.20. </font></b>
</root>