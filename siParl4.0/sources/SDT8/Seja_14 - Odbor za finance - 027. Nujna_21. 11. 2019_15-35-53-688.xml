<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">ODBOR ZA FINANCE</font></b><br/>
<b><font size="4">27. nujna seja</font></b><br/>
<br/>
<b><font size="4">(21. november 2019)</font></b><br/>
</p></div><br/>
<br/>
<b><font size="4">Sejo je vodil Robert Polnar, predsednik odbora.</font></b><br/>
<b><font size="4">Seja se je začela ob 21.00.</font></b><br/>

<ul><font size="4">1.	</font><b><font size="4">TRAK (KŽ) 21.00</font></b></ul>
<br/>
<b><font size="4">PREDSEDNIK ROBERT POLNAR: </font></b><font size="4">Gospe in gospodje, dober večer!</font><br/>
<font size="4">Pričenjam 27. nujno sejo Odbora za finance. </font><br/>
<font size="4">Nisem prejel obvestila, da bil kdorkoli od poslank ali poslancev zadržan, prav tako nisem prejel nobenih obvestil, da bi kdo na odboru nastopil kot nadomestni član odbora. </font><br/>
<font size="4">S sklicem seje ste prejeli dnevni red seje odbora, do pričetka nisem prejel dodatnih predlogov v zvezi z dnevnim redom, zato je določen dnevni red kot ste ga prejeli s sklicem.</font><br/>
<br/>
<font size="4">Prehajamo na </font><b><font size="4">1. TOČKO DNEVNEGA REDA – OPREDELITEV ODBORA DO AMANDMAJA VLADE ZA USKLADITEV DOPOLNJENEGA PREDLOGA PRORAČUNA REPUBLIKE SLOVENIJE</font></b><font size="4"> </font><b><font size="4">ZA LETO 2020.</font></b><br/>
<font size="4">Odbor je matično delovno telo za obravnavo te točke. K točki sta vabljena predstavnika vlade republike Slovenije in predstavniki Ministrstva za finance. Prejeli smo gradivo, in sicer besedilo uskladitvenega amandmaja za proračun za leto 2020, ki ga je sprejela Vlada. </font><br/>
<font size="4">Vlada je v skladu z prvim odstavkom 163. člena Poslovnika Državnega zbora pripravila amandma za uskladitev dopolnjenega predloga proračuna Republike Slovenije za leto 2020. Odbor mora na podlagi tretjega odstavka istega člena poslovnika podati mnenje o uskladitvenem amandmaju Vlade. </font><br/>
<font size="4">Prosim finančnega ministra gospoda Andreja Bertonclja, da poda uvodno razlago v zvezi z dopolnitvenim amandmajem.</font><br/>
<font size="4">Gospod minister, izvolite.</font><br/>
<br/>
<b><font size="4">DR. ANDREJ BERTONCELJ: </font></b><font size="4">Hvala lepa.</font><br/>
<font size="4">Spoštovane poslanke, spoštovani poslanci! </font><br/>
<font size="4">Kot rečeno, Vlada je pripravila uskladitveni amandma k dopolnjenemu predlogu proračuna Republike Slovenije za leto 2020. Na podlagi sprejetih amandmajev na današnji seji k posebnemu delu dopolnjenega predloga proračuna Republike Slovenije za leto 2020 se splošni del dopolnjenega predloga proračuna republike Slovenije 2020 uskladi tako kot ste videli v gradivu, ki ga imate pred sabo v prilogi 1 in uskladi in dopolnjen načrt razvojnih programov dopolnjenega predloga proračuna Republike Slovenije za leto 2020.</font><br/>
<font size="4">Zdaj gradivo, če prav razumem za 2020 je pred vami. Tako, da jaz mislim, da ni potrebno posebej obrazložitev in še enkrat ponavljati.</font><br/>
<font size="4">Hvala lepa.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala, gospod minister.</font><br/>
<font size="4">Gospe in gospodje, uskladitveni amandma ste prejeli na klopi. Govorimo o proračunu za leto 2020. Uvodno predstavitev ministra smo slišali, zdaj pa odpiram razpravo o amandmaju.</font><br/>
<font size="4"> Ugotavljam, da razprave ni. Zaključujem razpravo in prehajamo na glasovanje o uskladitvenem amandmaju. Glasujemo.</font><br/>
<font size="4">Amandma številka 3, predlagatelj Poslanska skupina Slovenske demokratske stranke. Glasujemo.</font><br/>
<font size="4">Kdo je za? (18 članov.) Kdo je proti? (Nihče.)  </font><br/>
<font size="4">	Ugotavljam, da je uskladitveni amandma sprejet.</font><br/>
<font size="4">Predlagam, da kot poročevalec na seji Državnega zbora nastopim sam. Vidim, da ni nasprotovanja. </font><br/>
<font size="4">Sprašujem ali smo vmes sprejeli uskladitveni amandma za leto 2021 / oglašanje iz dvorane/ Ni ga še. Ker ga še ni prekinjam sejo Odbora za finance in ga nadaljujemo ob 21.20.</font><br/>
<br/>
<font size="4">(Seja je bila prekinjena ob 21.04.) </font><br/>
<br/>
<b><font size="4">2. TRAK (BJ) – 21.20</font></b><br/>
<br/>
<font size="4">	(Seja se je nadaljevala ob 21.20)</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Gospe in gospodje! Nadaljujemo 27. nujno sejo Odbora za finance z 2. točko dnevnega reda, to je opredelitev odbora do amandmaja Vlade za uskladitev dopolnjenega predloga proračuna Republike Slovenije za leto 2021.</font><br/>
<font size="4">Odbor je matično delovno telo za obravnavo te točke. Vabljeni so predstavniki Vlade in Ministrstva za finance. Prejeli smo gradivo, in sicer besedilo uskladitvenega amandmaja za dopolnjen predlog proračuna za leto 2021, ki ga je sprejela Vlada.</font><br/>
<font size="4">Prosim finančnega ministra, gospoda Andreja Bertonclja, da poda uvodno obrazložitev.</font><br/>
<font size="4">Izvolite, prosim.</font><br/>
<br/>
<b><font size="4">DR. ANDREJ BERTONCELJ: </font></b><font size="4">Hvala lepa.</font><br/>
<font size="4">Spoštovane poslanke, spoštovani poslanci!</font><br/>
<font size="4">V zvezi z uskladitvenim dopolnilom k dopolnjenemu predlogu proračuna Republike Slovenije za leto 2021 je pa na podlagi sprejetih amandmajev danes Državni zbor posebnemu delu dopolnilnega predloga proračuna Republike Slovenije za leto 2021 sledeče. Splošni del dopolnjenega predloga Republike Slovenije se uskladi, tako kot sledi v predlogi 1, ki jo imamo vsi pred sabo in uskladi in dopolni se Načrt razvojnih programov dopolnjenega predloga proračuna Republike Slovenije za leto 2021. Z naše strani je zdaj odprto pa, če prav razumem, je pa še ta postavka.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala, gospod minister. Spoštovane poslanke in poslanci, odpiram razpravo. </font><br/>
<font size="4">Besedo ima poslanec Franc Rosec.</font><br/>
<br/>
<b><font size="4">FRANC ROSEC (PS SDS):</font></b><font size="4"> Hvala za besedo gospod predsednik.</font><br/>
<font size="4">Zdaj v tem predlogu, ko imam tu na mizi, moj predlog amandmaja je bil za sanacijo odlagališča strupenih in nevarnih odpadkov na področju Lešnjaka, leži v občini Velenje in Šoštanj. Tu v tej postavki je pa sanacija Celjske kotline, kar pa je to čist nedopustno. Mi smo lepo vložili notri amandma, da se sanira ta zadeva, ki je sporna v nadaljnosti, ker vemo tudi je bilo večkrat to obrazloženo na samem Odboru za finance. In prosim, da ministrstvo oziroma da odbor sprejeme nek sklep, da je ta dikcija napačna. Mora se odpret program za sanacijo tega odlagališča Ležen. Ker tu so bile zadeve, da se ta zadeva uredi na področju Velenja, ne na področju Celja. Na področju Celja naj pa urejajo drugi.</font><br/>
<font size="4">Hvala.</font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala, gospod poslanec.</font><br/>
<font size="4">	Kolega Han prosim imate besedo.</font><br/>
<br/>
<b><font size="4">	MATJAŽ HAN (PS SD):</font></b><font size="4"> Ja, jaz moram reč, da razumem gospoda Rosca, ker bom rekel sem spoznal, vidim kakšen amandma je bil sprejet. Zato jaz predlagam, ker verjetno ta Odbor za finance tega ne bo mogel storit, da sprejmemo sklep in naložimo Odboru za okolje, da v svojih podprogramih umesti to Velenjsko odlagališče kot projekt, ki se bo financiral s temi petimi milijoni…</font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala kolega Han, jaz predlagam, da najprej slišimo predstavnike ministrstva. Boste vi minister ali državna sekretarka?</font><br/>
<font size="4">	Gospa državna sekretarka Saša Jazbec, prosim.</font><br/>
<br/>
<b><font size="4">	MAG. SAŠA JAZBEC:</font></b><font size="4"> Hvala lepa za besedo.</font><br/>
<font size="4">	Torej amandma, ki je bil predložen je naložil Vladi, da na programu, torej v okviru politike varovanja okolja in okoljska infrastruktura na podprogramu Ravnanje z odpadki, da zagotovi pravice porabe v višini 5 milijonov evrov. Vlada je z predlaganim amandmajem to uredila. Dejstvo pa je, da znotraj posameznih podprogramov obstajajo projekti, na katere je treba pač naložiti, da tako rečem te pravice porabe. Ker v tem trenutku projekt, ki je bil predlagan v obrazložitvi vloženega amandmaja, ta projekt še ne obstaja. Lahko samo pristojni resor ugotovi, kako daleč je dokumentacija ali pa vse v zvezi, vse vsebinske </font><br/>
<br/>
<b><font size="4">3. TRAK (AB): 21.25</font></b><br/>
<br/>
<b><font size="4">	</font></b><font size="4">(nadaljevanje): zadeve v zvezi s tem, zato v tem trenutku, ker ta projekt v proračunu še ne obstaja, prav na ta projekt pravic porabe ne moremo naložiti, so pa kot sem rekla s predlaganim amandmajem naložene na ustrezen podprogram od koder bi se lahko potem v primeru, da je projektna dokumentacija, da so stvari urejene, se potem lahko v okviru izvrševanja torej razporedi na ustrezen namen. </font><br/>
<font size="4">Hvala lepa. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala za pojasnilo. </font><br/>
<font size="4">Na kakšen način lahko vi zagotovite, da bi v začetku leta 2020 to dejansko se lahko izvršilo? Pardon, v začetku leta 2021, hvala kolega Han. Ja mi, gospa državna sekretarka in predstavniki Ministrstva za finance tukaj moramo sprejet določen sklep. To kar je kolega Rosec izpostavil je zelo upravičena in utemeljena dilema, da se lahko zgodi, da to kar ste vi zdaj povedali ne bo uresničeno in to bi bilo seveda popolnoma narobe. </font>
<ul>
<ul><font size="4">Izvolite, imate besedo. </font></ul>
</ul>
<br/>
<b><font size="4">MAG. SAŠA JAZBEC: </font></b><font size="4">Ja, kot sem rekla na Ministrstvu za finance tega konkretnega primera ne poznamo tako dobro. Kot razumem je na poti državni sekretar s pristojnega ministrstva, tako da če si damo še kakšno minuto, nam bo lahko pomagal. </font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Dobro. Odrejam prekinitev seje. Nadaljevali bomo čez 5 minut ob 21 uri in 31 minut. Računajte pa, da moramo vsaj načeloma do 21.45 zaključit. </font><br/>
<br/>
<font size="4">	(Seja je bila prekinjena ob 21.26.)</font><br/>
<br/>
<b><font size="4">4. TRAK: (ŠZ) – 21.30</font></b><br/>
<br/>
<font size="4">	(Seja se je nadaljevala ob 21.32.)</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Gospe in gospodje, nadaljujemo sejo. Jaz predlagam Odboru za finance, da pred glasovanjem sprejmemo en dodaten sklep. Sklep bom zdaj tule prebral in prosim potem, da o tem sklepu opravimo razpravo. In sicer bi se sklep glasil takole: »Odbor za finance predlaga Ministrstvu za okolje in prostor, da projekt Sanacija odlagališča Ležen v letu 2021, uvrsti v podprogram ravnanje z odpadki ter zagotovi sredstva, ki so predvidena v uskladitvenem amandmaju k dopolnjenem državnem proračunu za leto 2021.« </font><br/>
<font size="4">Kolega Anže Logar, prosim.</font><br/>
<br/>
<font size="4">	</font><b><font size="4">DR. ANŽE LOGAR (PS SDS):</font></b><font size="4"> Jaz moram priznati, da sem zgrožen, razočaran in še jezen ob enem. Mi smo imeli v Državnem zboru glasovanje o amandmajih. Amandmaji so bili sprejeti tisti, ki so bili. Imamo uskladitvene amandmaje, ki pa niso takšni, kot so bili sprejeli v Državnem zboru. Ali si vi to sploh predstavljate? Minister za, ne pravosodje, za finance pride tu, pred vas, pred Odbor za finance, za neko tehnično zadevo in pride s tem, kar mi nismo sprejeli. Zame je to, oprostite, nedopustno. In jaz ne bom reševal Ministrstva za finance na ta način, da bom priporočal nekemu drugemu organu, nekemu drugemu ministrstvu, da naj morda pa vendarle odpre nek program, da se bo morda ta denar zagotovil. 	Čakajte malo. Kdo je zakonodajalec? Minister ali Državni zbor? Državni zbor je zakonodajalec. In prej sem slišal, </font><br/>
<br/>
<b><font size="4">5. TRAK: (TB) - 21.35</font></b><br/>
<br/>
<font size="4">	(nadaljevanje) državna sekretarka je rekla, da je amandma naložil Vladi, da zagotovi pravico uporabe v višini 5 milijonov za nek projekt. Ali poslušate to? Je naložil Vladi. Ministrstvo za okolje in prostor je del Vlade, vsaj zaenkrat mislim, da še je. Torej, je naložil Ministrstvu za okolje in prostor. Mi, poslanci, smo z večino to naložili. Potem pa državna sekretarka reče, da lahko v okviru izvrševanja proračuna razvrsti za pravice namen 5 milijonov – da lahko. Oprostite, mi smo sprejeli amandma k proračunu. Ne da lahko, ampak da mora, da mora… ali so nekomu zgrešeni temeljni pojmi parlamentarnega dela ali kako? Jaz, sploh si ne znam tega razložit, kako je to možno, da takole, po hitrem postopku, en odbor bi dali čez, ker bi mogla bit tehnikalija, pa da si Vlada drzne priti z nečim, kar ne odraža realnosti, ker smo mi v Državnem zboru sprejel. Kdo izvaja, kar je bilo sprejeto nekje? Ali Vlada, ker je bilo sprejeto v Državnem zboru? Ali Državni zbor, kar pravi Vladi? Ne, mi smo sprejemal proračun, dolge ure ga bomo še sprejemal, zato, da ima Vlada za naredit tisto, kar je Državni zbor sprejel, tisto kar so ljudje, preko poslancev zahtevali od Vlade, da naredi.</font><br/>
<font size="4">Govorim o letu 2021, da mi nekdo iz Vlade »pritrosi«, da ne more tega dat na postavko, ker nima te postavke v proračunu. Leta 2021. Ali veste, kje je to? To je eno leto in en mesec. Če Vlada v enem letu in enem mesecu ne zna odpret postavke, potem pa bog pomagaj za to Vlado! Nima pravice, da reče tu v Državnem zboru, da tega ne more uvrstit, ker nima te postavke, jo ima pa za naredit. Če je Državni zbor sprejel to, jo ima Vlada za naredit in ima tukaj danes, minister za finance, pisno povedat, da bo to postavko odprl in da bo Vlada za to poskrbela. Ne pa, da bomo mi sprejemali in reševali ministra in mu olajševali delo, da naj morda nek drug organ nekaj sprejme. S tem ne bomo te goljufije ministrstva prav nič glasoval, pa še, ničemur mu ga ne bomo zavezoval.</font><br/>
<font size="4">Tako da, oprostite, predsednik, vas spoštujem, ampak, za tak sklep pa ne morem glasovat. Pričakujem ministra za finance oziroma, da v tem dokumentu doda neko izjavo, da bo zaradi tega, ker program še ni odprt, bojo v Vladi poskrbeli, da bo s 1. 1. 2021 oziroma 5. 1. 2021, ta sredstva prerazporejena na tisti program, ki bo, ne vem… Glejte, cel mesec že poslušamo, kako je proračun najpomembnejši dokument, kako je to hrbtenica delovanja Vlade, kako je to dokument, ki določa strategijo. Danes je Državni zbor tej strategiji dodal eno postavko in Vlada pride, da te strategije ne more izpeljat, ker nima odprte te postavke. Ah, dajte no! Odprite postavko in upoštevajte to, kar je Državni zbor sprejel. Potem lahko tudi, pač, ta dokument potrdimo, drugače pa res, ne se hecat, no.</font><br/>
<font size="4">Hvala.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala, gospod poslanec.</font><br/>
<font size="4">Absolutno, se strinjam z vami, da je izvršna oblast tista, ki izvaja, kar zakonodajna oblast naloži. Moj cilj je bil, da bi to zadrego, ki je nastala, presegli, in da bi jo razrešili. Nič drugega ne želim, zaradi tega ker smo ugotovili, da je ta amandma, ki ga je poslanec Rosec predlagal in je bil na seji Državnega zbora sprejet, neustrezno opredeljen v, se pravi, dopolnitvenem amandmaju oziroma uskladitvenem amandmaju Vlade.</font><br/>
<font size="4">Poslanec Rosec, vi ste predlagali amandma. Sprašujem vas, kakšno je vaše mnenje o predlaganem sklepu?</font><br/>
<font size="4">Izvolite, imate besedo.</font><br/>
<br/>
<b><font size="4">FRANC ROSEC (PS SDS):</font></b><font size="4"> Ja, jaz mislim da, to avtomatsko, sklep, ko noter oziroma ta dopolnitveni amandma, ko je, to ni ustrezna zadeva. Vi morate imet neko zavezo, od ministrstva, da bo to, ta amandma, ki smo danes v Državnem zboru podprli, da bo to uresničilo. Jaz sem bil zaposlen v državnih službah, pa neko investicijo, točko odpret, ne more trajat eno leto. Imajo čas celo leto, celo leto 2020, da odprejo to postavko, z nekim naslovom, sanacija tega odlagališča Ležen, zdaj pa, ko hočem, da se zaveže, ministrstvo, da bo ta sklep oziroma to postavko odprlo, pa pove rok, da bo odprlo, da bo ta sredstva tam nakazana. Vemo, da bodo ta sredstva, lahko se črpala z letom 2021, ne prej, ampak zdaj ima pa celo leto ministrstvo čas, da to uredi. Je pa potem malo nedopustno, da to postavko, ki je bila izglasovana, ta sanacija Ležna,</font><br/>
<br/>
<b><font size="4">6. TRAK (AB) 21.40</font></b><br/>
<br/>
<b><font size="4">	</font></b><font size="4">(nadaljevanje) preusmeri v sanacijo Celjskih kotlin.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">To je v redu, to smo odkrili in to se ne bo zgodilo, to moramo danes preprečit. Kolega Franc Trček izvolite.</font><br/>
<br/>
<b><font size="4">DR. FRANC TRČEK (PS Levica): </font></b><font size="4">Ja hvala, poslušam tole, čeprav nisem član odbora. Zdi se mi da tu poskušate dve zadevi, ki sta zelo problematični. Ena je ta, da nek odbor nalaga nekemu drugemu odboru, da naj naredi nekaj. A veste, to je približno tako, kot da bi Odbor za notranje zadeve in javno upravo predlagal Odboru za zdravstvo, ki ga vodim jaz, najde peneze za nek zdravstveni dom, ker na tistem odboru bi ga nekdo rad imel. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Predlagal sem kolega Franc.</font><br/>
<br/>
<b><font size="4">DR. FRANC TRČEK (PS Levica): </font></b><font size="4">Ja, saj vas razumem, dobronamerno.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Ne, ne, samo naj vam povem prosim.</font><br/>
<br/>
<b><font size="4">DR. FRANC TRČEK (PS Levica): </font></b><font size="4">Se mi zdi, da prejudicira.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Jaz sem predlagal, da bi odbor predlagal Ministrstvu za okolje in prostor, ne drugemu odboru. Ministrstvu, to se pravi Vladi. To se pravi gre za zakonodajno vejo oblasti, ki nekaj predlaga Vladi. To je bila moja ideja. Izvolite.</font><br/>
<br/>
<b><font size="4">DR. FRANC TRČEK (PS Levica): </font></b><font size="4">Tu se pa razumeva, tu je pa še drugo prejudiciranje, saj ne more Ministrstvo za finance obljubljat v imenu ministrstva, ki vsebinsko nekaj pokriva. Oziroma lahko obljubi karkoli. Vsebinsko ministrstvo bo reklo; »sorry« kolega Rosec zaradi tega in tega, tako in tako, a ne. Se mi zdi celo ozadje te zgodbe tudi v tem, da verjetno izvršilna veja oblasti malo lahkotno gleda ali ne gleda na amandmaje opozicije, ker drugače bi nekdo že nekje vmes moral zastriči. Ker tu imamo zdaj neki dvojni rebus, kjer tudi sam ne vem kako naj se razreši. Najbolj konkretno bi se razrešil, da se prekine obravnava proračuna, da se skliče matično delovno telo. Ker to je zdaj neka dvojna povratna znanka, ki je v bistvu izigravanje neke parlamentarne prakse. Dobronamerno, ampak vseeno.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala. Kolega Marko Pogačnik, prosim. </font><br/>
<br/>
<b><font size="4">MAG. MARKO POGAČNIK (PS SDS): </font></b><font size="4">Glejte, spoštovani predsednik hvala za dano besedo. </font><br/>
<font size="4">Zdaj jaz sem rahlo šokiran, kajti po tej interpretaciji, ki jo je dala državna sekretarka, potem sploh ne moreš sprejemat drugih amandmajev, razen tistih, ki so šifre odprte obstoječem predlogu, ki ga da Vlada. S tem pol zavežeš tudi v opoziciji bi rekel kompletne roke. Lahko predlagate zgolj tisto, kar ima odprto Vlada. In jaz mislim, da tukaj prihajamo bi rekel na ena spolzka tla in glejte, ta proračun je tako in tako luknjast kot je. Na včerajšnji seji Državnega zbora smo prišli bi rekel do spoznanja, da recimo na postavki pisarniški material so vojaške vaje. In potem danes reče tukaj ne moremo odpret te stvari. Mislim, da je to malo smešno, neresno in bi rekel posmehovanje iz inštitucije kot je Državni zbor.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Hvala kolega Pogačnik. </font><br/>
<font size="4">Vmes se nam je pridružil državni sekretar z Ministrstva za okolje in prostor, gospod Maver. Jaz mislim, da so vas kolegi iz Finančnega ministrstva seznanili kaj je zdajle pri nas problematično, pa vas prosim, glede na to da ste tudi na razpravi na Odboru za finance o tej tematiki že govorili, da daste tudi vi pojasnila z vidika vašega ministrstva. </font><br/>
<font size="4">Izvolite, državni sekretar Marko Maver. </font><br/>
<br/>
<b><font size="4">MARKO MAVER:</font></b><font size="4"> Hvala za besedo. </font><br/>
<font size="4">No, če se najprej opravičujem za zamudo. Zdaj z našega stališča sem že pojasnil na samem odboru, za to odlagališče je občina že prejemala sredstva za odlaganje. /oglašanje iz klopi/</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Počakaj, zdaj počakajte, govori državni sekretar. Lepo po vrsti. Izvolite.</font><br/>
<br/>
<b><font size="4">MARKO MAVER: </font></b><font size="4">Tukaj bi samo še povedal pač da je težko zagotovit, da bi bila ta sanacija dejansko izvedena v letu 2021, ker vemo koliko časa trajajo ti določeni ti postopki. /oglašanje iz klopi/. To je pa to. </font><br/>
<br/>
<b><font size="4">PREDSEDNIK ROBERT POLNAR: </font></b><font size="4">A lahko še iz strani Vlade kdo kaj bolj zakomplicira kot je že zakomplicirano? /oglašanje iz klopi/. Hvala gospod državni sekretar, zdaj pa prosim predstavnike Finančnega ministrstva, da se nehajo kot jegulje izvijati in da dajo nek konkreten predlog kako to zadevo razrešit, prosim gospa državna sekretarka. </font><br/>
<br/>
<b><font size="4">MAG. SAŠA JAZBEC:</font></b><font size="4"> Spoštovani hvala lepa za besedo. </font><br/>
<font size="4">Naj vam preberem kaj je pač in kako je bil vložen amandma, da se pri uporabniku Ministrstvu za okolje in prostor v okviru politike 15, Varovanje okolja in okoljska infrastruktura v okviru glavnega programa 1505 Ravnanje z odpadki poveča podprogram 150501 Ravnanje z odpadki za 5 milijonov evrov in da se potem pri uporabniku </font><br/>
<br/>
<b><font size="4">7. TRAK: (KŽ) – 21.45</font></b><br/>
<br/>
<b><font size="4">	</font></b><font size="4">(nadaljevanje) MJU ustrezen program zniža za 5 milijonov.</font><br/>
<font size="4">	Če pogledate uskladitveni amandma Vlade boste videli, da je točno tako zavedeno, da se na okviru politike 15 Varovanje okolja in okoljska infrastruktura, v okviru glavnega programa 1505 Ravnanje z odpadki, poveča podprogram 150501 Ravnanje z odpadki. Kot je bil amandma vložen, tako je Vlada pripravila uskladitveni amandma. Ampak, ker ni dovolj, ker je proračunska struktura jasna ne moremo obesiti nečesa, 5 milijonov samo na podprogram.</font><br/>
<font size="4">	V okviru posameznih podprogramov imamo ukrepe in projekte, se pravi teh 5 milijonov moramo uvrstiti ali na en ukrep ali na en projekt, ker je tole odlagališče je projekt, in ker je za projekt za uvrstitev projekta v proračun so pravila zelo jasna, je potrebna projektna dokumentacija in predno bo lahko okoljsko ministrstvu uvrstilo ta projekt v državni proračun bo potrebovalo ene podatke.</font><br/>
<font size="4">	Kot sem pa že omenila na začetku je teh 5 milijonov zdaj tukaj na tem ustreznem podprogramu in Vlada ima možnosti, ko bodo izpolnjeni formalni pogoji, da bo potem lahko ta denar razporedila na drug namen. Koliko se ga bo v posameznem letu lahko porabilo je drugo vprašanje in to je tisto, česar smo se dotikali tudi v proračunski razpravi, kam se denar namenja, da je absorpcijsko sposobnost različnih projektov lahko / oglašanje iz dvorane/ različna.</font><br/>
<font size="4">	Upam, da / oglašanje iz dvorane/ mogoče, če samo še to omenim. Ta predlog, ki je predlagan se mi zdi smiseln in tudi mislim, da ga lahko, da se lahko sprejme, da bo tudi izvršljiv.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Besedo ima poslanec Anže Logar, prosim.</font><br/>
<br/>
<b><font size="4">	DR. ANŽE LOGAR (PS SDS):</font></b><font size="4">  Poglejte jaz ne vem, če se na Vladi, če vedo kaj je parlament, če se državna sekretarka zaveda kaj je distribucija oblasti med tri veje izvršilne oblasti.</font><br/>
<font size="4">	Danes smo mi sprejeli nek amandma, ki je zavezujoč za Vlado, če ste zdaj poslušali kaj je državna sekretarka rekla, je rekla to citiram, »Vlada ima potem možnost, da denar razpored«. Se vi hecate? Če ima Vlada možnost potem mi ne sprejemamo amandmajev, ker Vlada ima možnost v okviru proračuna razporejati kakor želi, če pa Državni zbor sprejme amandma ima Vlada dolžnost, da zagotovi denar za to.</font><br/>
<font size="4">	Vlada ima dolžnost, da zagotovi denar za to sanacijo, če državnega sekretarja za okolje, ki pravi da se Slovenija segreva dvakrat hitreje kot svet, na splošno ne zanima sanacija tega problema je to njegov problem ampak denar, glede na to, da je Državni zbor to sprejel mora tam biti, na tisti postavki in mora ostati.</font><br/>
<font size="4">	Če državni sekretar oziroma ministrstvu ni sposobno tega denarja porabiti in ni pripravila projekta bo verjetno ministrstvo zaradi tega imeli neke politične konsekvence, verjetno bo kakšna interpelacija, bodo poslanka vprašanja itd. </font><br/>
<font size="4">	Ne bo mi pa državna sekretarka rekla, da ima na podlagi tega amandmaja Vlada možnost, da denar ne razporedi. Ne. Jaz še enkrat, nisem slišal razloga zakaj minister za finance oziroma ministrstvo v tem dokumentu ne napiše ob tej postavki, da glede na to, da tega programa še ni, ministrstvo zagotavlja, da bo, ko bo denar oziroma ko bodo program odprl, ta sredstva namenjena za ta program. Nisem slišal niti enega / oglašanje iz dvorane/ ne vem zakaj se takoj, kot ste rekli, jeguljasto izogibajo tem zagotovilom, ker potem nobenega problem več ne bom. Potem bomo mi to potrdili in gre stvar naprej.</font><br/>
<br/>
<b><font size="4">	PREDSEDNIK ROBERT POLNAR: </font></b><font size="4">Še pridemo do tega, gospod Logar.</font><br/>
<br/>
<b><font size="4">	DR. ANŽE LOGAR (PS SDS):</font></b><font size="4"> Hvala. </font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala lepa. Naslednji je na vrsti poslanec Jože Tanko, za njim poslanec Matjaž Han. </font><br/>
<font size="4">	Kolega Tanko, prosim.</font><br/>
<br/>
<b><font size="4">	JOŽE TANKO (PS SDS): </font></b><font size="4">Hvala lepa za besedo. Najprej je treba, gospod predsednik, ugotoviti in prosim, da Vlada posluša, sicer nima smisla, da govorimo.</font><br/>
<br/>
<b><font size="4">PREDSEDNIK ROBERT POLNAR: </font></b><font size="4">Gospod minister Bertoncelj pa tam vas prosim, kolega Tanko bo povedal nekaj, kar se neposredno vas zadeva in prosim, da poslušate.</font><br/>
<font size="4">Izvolite, gospod Tanko.</font><br/>
<br/>
<b><font size="4">JOŽE TANKO (PS SDS): </font></b><font size="4">Poglejte, gospod predsednik. Vsi ti amandmaji, ki so bili vloženi k proračunu za 2020 in tudi ti, ki so bili vloženi k proračunu za 2021 so bili vloženi korektno. </font><br/>
<br/>
<b><font size="4">8. TRAK (BJ) – 21.50</font></b><br/>
<br/>
<font size="4">	(nadaljevanje) Vlada, ko se je opredeljevala do amandmajev, ni nikjer navedla, da karkoli s temi amandmaji ni vredu. Ene navedbe ni notri. Zakonodajno-pravna služba oziroma strokovne službe Državnega zbora niso opozorile, da so amandmaji kakorkoli neskladni, neprimerni ali  neustavni ali nezakoniti. Predsednik Državnega zbora jih je uvrstil na glasovanje. Sprejeti so bili in od tu naprej ni nobene diskusije več, pomeni nalogo Vladi, da to avtomatsko naredi tako, kot je sprejeto. Nobenih pogojevanj, ničesar. Če bi bilo karkoli narobe z gradivom, ki smo ga vložili, potem bi to moralo biti napisano ob opombi pri amandmajih. Tega ni bilo. Zdaj pa sprašujem kdo tukaj ni opravil naloge. Vlada v tem primeru, ker ni dala nobene opombe, nobenega zaznamka ni opravila naloge, če drži to, kar Vlada govori. Gospod predsednik, vi ste dolžni zagotovit, da se amandmaji, da je uskladitveni amandma skladen s tistim, kar je bilo na seji zbora sprejeto in iz drugega. Vse ostalo je naloga Vlade, da pripravijo tak amandma, da bo to stalo. Kaj bodo oni potem počeli s temi programi v izvedbenem delu je to njihov problem in to ni problem Državnega zbora več.</font><br/>
<font size="4">	Hvala lepa.</font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala kolega Tanko.</font><br/>
<font size="4">	Kolega Matjaž Han, izvolite imate besedo.</font><br/>
<br/>
<b><font size="4">	MATJAŽ HAN (PS SD):</font></b><font size="4"> Ne jaz bi resnično rad pomagal, zato ker vsi smo namen amandmaja, ki ga je mislim da gospod Rosec izdal razumemo. In ko sem odprl ta dokument mi je bilo jasno, ko sem videl Celjsko kotlino, vem da tudi Celjska kotlina rabi denar, da se razume, in takih projektov je v tej državi velik, sem najpraj pogledal, če sem se zmotil, ko se je glasovalo. To mi je jasno. In ne vem zakaj ne moremo napisat, sprašujem Ministrstvo za finance, da ministrstvo pri uporabniku 2550 Ministrstvo za okolje in prostor se poveča za 5 milijonov, tako kot so rekli in gotovo. In ko bo pač projekt zaživel, se bo financiral iz Ministrstva za okolje. Nikjer pa ni ga, ko govorimo o letu 2021. Mogoče tudi 2021 sploh ne bo ne projekta ne nič, ampak denar mora biti prišparan za ta projekt. In jaz ne bi pisal Celjska kotlina, ne bi pisal, ne vem, zdaj da bom rekel Radeče, ne bi pisal ne vem kaj, ker ta amandma ni imel tega namena. Samo povečajmo na Ministrstvu za okolje 5 milijonov. A se to ne da napisat?</font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> V redu kolega Han, bomo dali besedo…</font><br/>
<br/>
<b><font size="4">	MATJAŽ HAN (PS SD): </font></b><font size="4">Če ne pa dajmo, se opravičujem, če ne pa bi prosil še deset minut pavze predsednik, da mogoče ministrstvo pripravi, da ne bomo zdaj nastopal do polnoči, ministrstvo pripravi tak uskladitveni amandma.</font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Zdaj imamo prijavljenih ljudi za razpravo veliko. Očitno je, da bomo razpravljal pa vsakdo bo imel neke svoje ideje brez kakršnega koli konkretnega predloga, kako zadevo razrešit.</font><br/>
<font size="4">	Jaz tako predlagam, naslednji je prijavljen poslanec Trček, za njim poslanka Mateja Udovč, potem pa bomo dali besedo ministru za finance.</font><br/>
<font size="4">	Gospod Trček prosim.</font><br/>
<br/>
<b><font size="4">	DR. FRANC TRČEK (PS Levica):</font></b><font size="4"> Ja hvala glejte, glejte poslušam ob tem kar je povedal kolega Tanko, ki mu dostikrat rečemo doktor poslovnik, sta dve preprosti dejstvi. Proračun sprejema Državni zbor, Vlada odgovarja Državnemu zboru, katera koli. To je 110. člen Ustave, zdi se mi 4. alineja se tako konča. Lahko bo 2021 neka tretja, peta vlada. Lahko bo ne vem Miha Kordiš premier pa bo moral to, ali pa kolega iz SNS-a, pa bo moral to izvrševat, če smo sprejel. Da se pa tukaj ne delamo »budale«, k mam na koncu jezika, naj si izvršilna veja oblasti vzame 15, 20, pol ure časa in v skladu s 110. členom Ustave počne to, kar dela izvršilna oblast, v tem primeru odgovarja Državnem zboru, ki je sprejel amandma na proračunu pika. </font><br/>
<br/>
<b><font size="4">	PREDSEDNIK ROBERT POLNAR:</font></b><font size="4"> Hvala gospod Trček za vami razpravo poslanka Mateja Udovč, prosim.</font><br/>
<br/>
<b><font size="4">	MATEJA UDOVČ (PS SMC):</font></b><font size="4"> Hvala lepa za besedo.</font><br/>
<font size="4">	Jaz bi rada samo širše pogledala. Če smo danes slišal, da projektne dokumentacije ni. To je projektna sanacija in za katero je potrebna projektna dokumentacija in če te dokumentacije ni, se jaz vprašam	</font><br/>
<br/>
<b><font size="4">9. TRAK: (ŠZ) – 21.55</font></b><br/>
<br/>
<font size="4">	(nadaljevanje) ali do 2021 morajo biti sredstva porabljena. Zakaj ne bi sprejeli tega predloga, ki ga je dala Vlada? Da sredstva bodo namenjena in se potem tudi lahko porabijo. Ampak ker jaz mislim v 2021 projektov ne bo pripravljenih. Ne verjamem, da bodo pripravljeni.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Saj, poglejte kolegica to zdaj so hipoteze in špekulacije, ki ne igrajo nobene vloge in nimajo absolutno nobene povezave z uskladitvenim amandmajem.</font><br/>
<font size="4">	Bodimo prosim skoncentrirani na to, da moramo sprejeti uskladitveni amandma in da imamo znotraj uskladitvenega amandmaja z enim projektom oziroma z enim amandmajem, ki je bil sprejet danes na Državnem zboru težavo. /oglašanje iz klopi/ samo trenutek. Komu replika, prosim? Udovčevi? </font><br/>
<font size="4">Replika, poslanec Jože Tanko.</font><br/>
<font size="4">	Izvolite.</font><br/>
<br/>
<b><font size="4">JOŽE TANKO (PS SDS):</font></b><font size="4"> Hvala lepa.</font><br/>
<font size="4">	Še ena stvar je, ki je nisem povedal. Odbor za finance, niti Vlada ne moreta spremeniti sklepa, ki je bil sprejet na plenarni seji. Je jasno? Jasno, najbrž. In če je to tako, potem je vsa ta diskusija popolnoma brezpredmetna, kaj je in kaj ni. Treba je to zapisati, pripraviti, tehnično pravilo za to, da se to izpelje je Odbor za finance in na plenarno sejo je treba to prinesti, kar je bilo tam sprejeto. In končana zgodba.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala, kolega Tanko.</font><br/>
<font size="4">	Zdaj pa dajem besedo ministru za finance, gospodu Bertonclju. Izvolite. Aha bo državna sekretarka? Ja, gospa Saša Jazbec, izvolite.</font><br/>
<br/>
<b><font size="4">MAG. SAŠA JAZBEC:</font></b><font size="4"> Spoštovani!</font><br/>
<b><font size="4">	</font></b><font size="4">Vlada predlaga, da, ji daste čas, da  gremo gor in da pripravimo tako, da bomo zapisali, da se v načrtu razvojnih programov za 2021, da se pri uporabniku 2550 Ministrstvo za okolje in prostor, za projekt sanacije odlagališča odpadkov odlagališče Ležen v Šaleški dolini, da se teh 5 milijonov nameni za ta namen.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Koliko časa potrebujete za to? / oglašanje iz dvorane/ Ja, v redu. Samo mi še moramo potem določene tehnične postopke opraviti, da to…</font><br/>
<br/>
<b><font size="4">MAG. SAŠA JAZBEC:</font></b><font size="4"> Ja, vlada za pripravo amandmaja… </font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> 10 minut potrebujete. Dobro. Se pravi, prekinjam sejo, gospe in gospodje. </font><br/>
<font size="4">Nadaljevali bomo sejo ob, se pravi, 22.30 uri. /oglašanje iz klopi/ Pardon. Samo malo. Mirno. Kolega Tanko, postopkovno.</font><br/>
<br/>
<b><font size="4">JOŽE TANKO (PS SDS):</font></b><font size="4"> Ja, še enkrat sprašujem ali je bil ta amandma sprejet pri NRP-jih ali pri proračunu? Če je bil sprejet za proračun 2021, potem mora biti v proračunu 2021.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Sprejet je bil v posebnem delu proračuna. </font><br/>
<br/>
<b><font size="4">JOŽE TANKO (PS SDS): </font></b><font size="4">O načrtu razvojnih programov ni bilo nobenih amandmajev. To se pravi, da mora biti tam napisano, ne pa nekje drugje, tam, kjer ni bil sprejet. Treba ga je dati na tisto mesto oziroma k tisti / oglašanje iz dvorane/ Ja, ni bilo ta povedano zdaj. </font><br/>
<br/>
<b><font size="4">MATJAŽ HAN (PS SD):</font></b><font size="4"> /izključen mikrofon/ Ni bilo povedano, ampak napisano pa je.</font><br/>
<br/>
<b><font size="4">JOŽE TANKO (PS SDS):</font></b><font size="4"> Okej.</font><br/>
<br/>
<font size="4">	</font><b><font size="4">PREDSEDNIK ROBERT POLNAR: </font></b><font size="4">Hvala, gospod Tanko. Prej ste malo vzdihovali. Moramo še potem, ko Vlada pripravi dokument, ga ustrezno razmnožiti in tako naprej. Nekaj časa bo trajalo. </font><br/>
<font size="4">	Prekinjam sejo. Nadaljujemo ob 22.20. uri.</font><br/>
<br/>
<b><font size="4">	</font></b><font size="4">(Seja je bila prekinjena ob 21.58.)</font><br/>
<br/>
<b><font size="4">10. TRAK: (TB) – 22.30</font></b><br/>
<br/>
<font size="4">	(Seja se je nadaljevala ob 22.32.)</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Gospe poslanke, gospodje poslanci, predstavniki Vlade, nadaljujem 27. nujno sejo Odbora za finance. </font><br/>
<font size="4">Najprej vas obveščam, da sem prejel eno pooblastilo in sicer, poslanec Marko Bandelli nadomešča poslanca Franca Kramarja iz Poslanske skupine Stranke Alenke Bratušek.</font><br/>
<font size="4">Na mize ste prejeli, članice in člani odbora, nov uskladitveni amandma k dopolnjenemu predlogu proračuna za leto 2021.</font><br/>
<font size="4">Za uvod dajem besedo državni sekretarki na Ministrstvu za finance, gospe Saši Jazbec.</font><br/>
<font size="4">Izvolite.</font><br/>
<br/>
<b><font size="4">MAG. SAŠA JAZBEC:</font></b><font size="4"> Hvala lepa za besedo. Spoštovani.</font><br/>
<font size="4">Vlada je pripravila uskladitveni amandma, v skladu z obrazložitvijo vloženega amandmaja. Podprli smo projekt 2550-21-0001 Odlagališče Ležen v Šaleški dolini in nanj naložili pravice porabe v višini 5 milijonov evrov.</font><br/>
<font size="4">Hvala lepa.</font><br/>
<br/>
<b><font size="4">PREDSEDNIK ROBERT POLNAR:</font></b><font size="4"> Hvala lepa, gospa državna sekretarka.</font><br/>
<font size="4">Ali želi kdo razpravljati? (Ne.) Ne želi, zato začenjam glasovanje o uskladitvenem amandmaju. Glasujemo.</font><br/>
<font size="4">Kdo je za? (19 članov) Kdo je proti? (Nihče.)</font><br/>
<font size="4">Ugotavljam, da je uskladitveni amandma sprejet.</font><br/>
<font size="4">Predlagam, da poročilo na seji Državnega zbora opravim sam.</font><br/>
<font size="4">Zaključujem 27. nujno sejo Odbora za finance.</font><br/>
<br/>
<b><font size="4">Seja se je končala 21. novembra 2019 ob 22.34.</font></b>
</root>