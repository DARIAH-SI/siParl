<root>
<h5 class="label"><span>Vsebina zapisa seje</span></h5><div align="center">
<p><b><font size="4">REPUBLIKA SLOVENIJA</font></b><br/>
<b><font size="4">DRŽAVNI ZBOR</font></b><br/>
<b><font size="4">MANDATNO-VOLILNA KOMISIJA</font></b><br/>
<b><font size="4">15. redna seja</font></b><br/>
<br/>
<b><font size="4">(17. oktober 2019)</font></b><br/>
<br/>
</p></div><br/>
<b><font size="4">Sejo je vodil Ivan Hršak, predsednik Mandatno-volilne komisije.</font></b><br/>
<b><font size="4">Seja se je začela ob 11.02 uri.</font></b><br/>
<br/>
<b><font size="4">1. TRAK: (ES)</font></b><br/>
<br/>
<b><font size="4">	PREDSEDNIK IVAN HRŠAK:</font></b><font size="4"> Pričenjam 15. sejo Mandatno-volilne komisije. Vse članice in člane komisije, vabljene in ostale prisotne prav lepo pozdravljam.</font><br/>
<font size="4">	Na seji kot nadomestne članice in člani komisije s pooblastili sodelujejo: Vojko Starović nadomešča poslanko Mašo Kociper in Jože Lenart nadomešča Braneta Golubovića.</font><br/>
<font size="4">	S sklicem seje ste prejeli naslednji dnevni red: 1. Predloga za izvolitev v sodniško funkcijo na sodniški mesti okrožne sodnice in okrožnega sodnika na Okrožnem sodišču v Kranju. 2. Predlogi za izvolitev v sodniško funkcijo na sodniška mesta okrožnih sodnic na Okrožnem sodišču v Ljubljani. 3. Predlog za izvolitev v sodniško funkcijo na sodniško mesto okrožne sodnice na Okrožnem sodišču v Ljubljani. 4. Predlog sklepa o razrešitvi članov Upravnega odbora Sklada za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško. 5. Predlog sklepa o spremembah sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju odgovornosti nosilcev javnih funkcij na programu otroške kardiologije ter področju nabav in opravljanja z medicinsko opremo in zdravstvenim materialom. 6. Predlog sklepa o spremembah sklepa o sestavi in imenovanju predsednika, podpredsednice, članov in namestnikov članov Preiskovalne komisije o ugotavljanju zlorab v zadevi Franc Kangler in drugi.</font><br/>
<font size="4">	15. oktobra 2019 pa ste prejeli predloga za razširitev dnevnega reda z novo 7. in 8. točko dnevnega reda, in sicer: 7. Administrativne zadeve. 8. Nadzor nezdružljivosti funkcije s pridobitno dejavnostjo namestnika predsednika Komisije za preprečevanje korupcije po 21. členu Zakona o integriteti in preprečevanju korupcije.</font><br/>
<font size="4">	Ali želi kdo v imenu svoje poslanske skupine predstaviti stališče o predlogih za razširitev dnevnega reda seje z navedenima točkama? (Ne.) Vidim, da ne. Zato v skladu s 64. členom Poslovnika Državnega zbora prehajamo na glasovanje o predlogih za razširitev. </font><br/>
<font size="4">	Glasujemo o predlagani razširitvi dnevnega reda seje z novo 7. točko. Glasujemo.</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Glasujemo še o predlagani razširitvi dnevnega reda seje z novo 8. točko. Glasujemo.</font><br/>
<br/>
<b><font size="4">2. TRAK: (ES) – 11.05</font></b><br/>
<br/>
<font size="4">	(nadaljevanje) 	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je predlog sprejet. </font><br/>
<font size="4">	Nekatera gradiva za današnjo sejo ste prejeli v varovani predal v sistemu UDIS, saj vsebujejo osebne podatke, ki so varovani na podlagi zakona. V kolikor jih nameravate navajati oziroma v zvezi z njimi sprožati vprašanja, vas prosim za predhodno opozorilo, saj moram v takem primeru v skladu s 101. členom Poslovnika Državnega zbora sejo zapreti za javnost. </font><br/>
<br/>
<font size="4">	Prehajamo na </font><b><font size="4">1. TOČKO DNEVNEGA REDA – PREDLOGA ZA IZVOLITEV V SODNIŠKO FUNKCIJO NA SODNIŠKI MESTI OKROŽNE SODNICE IN OKROŽNEGA SODNIKA NA OKROŽNEM SODIŠČU V KRANJU,</font></b><font size="4"> ki ga je Državnemu zboru predložil Sodni svet.</font><br/>
<font size="4">	Del gradiva je objavljen pri EPI, obrazložen predlog Sodnega sveta pa ste zaradi varstva podatkov prejeli v varovani predal v sistemu UDIS. K tej ter k 2. in 3. točki dnevnega reda sem vabil predsednika Sodnega sveta. Seje pa se udeležuje član Sodnega sveta mag. Emil Zakonjšek, ki ga prav lepo pozdravljam. </font><br/>
<font size="4">	Uvodna pojasnila: Sodni svet na podlagi 130. člena Ustave Republike Slovenije, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniško mesto okrožne sodnice in okrožnega sodnika na Okrožnem sodišču v Kranju izvoli mag. Nino Prosen in Gregorja Berdena. </font><br/>
<font size="4">	Predstavnika Sodnega sveta mag. Emila Zakonjška prosim za uvodno obrazložitev predloga. Prosim, beseda je vaša.</font><br/>
<br/>
<font size="4">	</font><b><font size="4">MAG. EMIL ZAKONJŠEK:</font></b><font size="4"> Ne vem koliko podrobno želite, da vam predstavim ta razpis.</font><br/>
<font size="4">	Na ta razpis je šel ven za tri mesta, dve kazensko področje in ena za družinsko pravo. Prijavilo se je 19 kandidatov. Ena od njih je bila sodnica, ki je bila izbrana za mesto na kazenskem področju. Sodni svet predlaga sedaj še dva, in sicer Gregorja Berdena za družinsko področje. On je že nekaj let na tem oddelku in dela kot strokovni sodelavec. Zato smo ocenili, da ima tudi prednost pred ostalimi kandidati. Za kazensko področje pa je bila predlagana Nina Prosen, ki je bila tudi strokovna sodelavka več kot sedem let na Okrožnem sodišču v Ljubljani. Ukvarjala se je s tem področjem. Delala je na specializiranem oddelku tega sodišča. Tudi ocene njenega dela so bile dobre, tako da smo med temi kandidati izbrali njo za drugo mesto na kazenskem oddelku.</font><br/>
<font size="4">	Ne vem ali želite še kaj bolj podrobno?</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Zaenkrat najlepša hvala za to dodatno obrazložitev.</font><br/>
<font size="4">	Sedaj pa odpiram razpravo članic in članov Mandatno-volilne komisije. Želi kdo razpravljati? (Ne.) Če ne, zaključujem razpravo. </font><br/>
<font size="4">	Na glasovanje dajem prvi predlog sklepa: »Mandatno-volilna komisija predlaga Državnemu zboru, da sprejme sklep s katerim se v sodniško funkcijo na sodniško mesto okrožne sodnice na Okrožnem sodišču v Kranju izvoli mag. Nina Prosen.«</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Na glasovanje dajem drugi predlog sklepa: »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožnega sodnika na Okrožnem sodišču v Kranju izvoli Gregor Berden.«</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">2. TOČKO DNEVNEGA REDA – PREDLOGI ZA IZVOLITEV V SODNIŠKO FUNKCIJO NA SODNIŠKA MESTA OKROŽNIH SODNIC NA OKROŽNEM SODIŠČU V LJUBLJANI,</font></b><font size="4"> ki ga je Državnemu zboru predložil Sodni svet. Del gradiva je objavljen pri EPI, obrazložen predlog Sodnega sveta pa ste zaradi </font><br/>
<br/>
<b><font size="4">3. TRAK: (ES) – 11.10</font></b><br/>
<br/>
<b><font size="4">	</font></b><font size="4">(nadaljevanje) varstva podatkov prejeli v varovani predal v sistemu UDIS.</font><br/>
<font size="4">	Uvodna pojasnila: Sodni svet na podlagi 130. člena Ustave Republike Slovenije, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniška mesta okrožnih sodnic na Okrožnem sodišču v Ljubljani izvoli Petrušo Jager, mag. Katjo Rebula in Urško Zorko. </font><br/>
<font size="4">	Predstavnika Sodnega sveta, mag. Emila Zakonjška, prosim tudi tu za uvodno obrazložitev predlogov.</font><br/>
<font size="4">	Prosim, beseda je vaša.</font><br/>
<br/>
<font size="4">	</font><b><font size="4">MAG. EMIL ZAKONJŠEK:</font></b><font size="4"> Kot sem že prej povedal, ste gradivo dobili in ste si ga lahko pogledali.</font><br/>
<font size="4">	Razpisa za Ljubljano sta dva. Naslednji je bil tudi za Ljubljano. Tukaj so bila razpisana štiri sodniška mesta. Tri za civilno področje, eno za kazensko področje. Prijavljenih kandidatov je bilo 32. Ena od teh je bila sodnica, ki smo jo izbrali za področje civilnega prava, ker je na tem področju že delala kot okrajna sodnica. </font><br/>
<font size="4">	Petruša Jager je odvetnica, ki pa se je pri svojem delu ukvarjala s družinsko problematiko, tudi strokovno pisala članke o tem, tako da njo predlagamo za družinsko področje. </font><br/>
<font size="4">	Enako pa za družinsko področje na Okrožnem sodišču mag. Katjo Rebula, ki pa je delala na sodiščih v Kopru in je tudi na tem področju že delala in ima izkušnje na tem področju in bo lahko začela takoj delati. </font><br/>
<font size="4">	Urška Zorko je bila predlagana za kazensko področje na Okrožnem sodišču v Ljubljani. Sicer je dolgoletna strokovna sodelavka, ki je delala na Okrožnem sodišču v Novem mestu in se je izkazala. Njene ocene so zelo dobre. Sodniki, s katerimi je delala, so jo pozitivno ocenili, tako da smo njo predlagali v izvolitev. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Najlepša hvala tudi za to dodatno obrazložitev.</font><br/>
<font size="4">	Sedaj pa odpiram razpravo članic in članov Mandatno-volilne komisije. Želi kdo razpravljati? (Da.)</font><br/>
<font size="4">	Izvolite, gospod Danijel Krivec.</font><br/>
<br/>
<font size="4">	</font><b><font size="4">DANIJEL KRIVEC (PS SDS):</font></b><font size="4"> Hvala, predsednik.</font><br/>
<font size="4">	Ne gre za vsebinsko vprašanje, ampak vseeno me zanima, koliko je bilo prijav moškega spola glede te zadnje… V zadnjem obdobju namreč potrjujemo samo še sodnice na različna mesta. Nimam nič proti temu, ampak vseeno me zanima ali se moški vsaj prijavijo na te razpise.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	Izvolite, če lahko obrazložite.</font><br/>
<br/>
<font size="4">	</font><b><font size="4">MAG. EMIL ZAKONJŠEK:</font></b><font size="4"> Na hitro sem tu pogledal, pa vidim, da so trije kandidati moškega spola. Noben od teh ni prišel niti v to tretjo fazo, da bi jih povabili na razgovor. Žal ali pa tudi ne žal, samo zato ker je moški, ni prednost. Čeprav smo se mi že pogovarjali, da bi morali uveljavljati pozitivno diskriminacijo, da bi morali dati prednost moškim. To je bolj za hec. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa. </font><br/>
<br/>
<font size="4">	</font><b><font size="4">DANIJEL KRIVEC (PS SDS):</font></b><font size="4"> Saj tudi vprašanje je bilo bolj tako. Ampak vseeno mi je bilo zanimivo, tri od dvaintridesetih. Ta razmerja so zanimiva.</font><br/>
<font size="4">	Hvala. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Želi še kdo razpravljati? (Ne.) Če ne, zaključujem razpravo.</font><br/>
<font size="4">	Na glasovanje dajem prvi predlog sklepa: »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožne sodnice na Okrožnem sodišču v Ljubljani izvoli Petruša Jager.«</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Na glasovanje dajem drugi predlog sklepa: »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožne sodnice na Okrožnem sodišču v Ljubljani izvoli mag. Katja Rebula.«</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<br/>
<b><font size="4">4. TRAK: (ES) - 11.15</font></b><br/>
<br/>
<font size="4">	(nadaljevanje) Na glasovanje dajem še tretji predlog sklepa: »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožne sodnice na Okrožnem sodišču v Ljubljani izvoli Urška Zorko.«</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je ta sklep sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">3. TOČKO DNEVNEGA REDA – PREDLOG ZA IZVOLITEV V SODNIŠKO FUNKCIJO NA SODNIŠKO MESTO OKROŽNE SODNICE NA OKROŽNEM SODIŠČU V LJUBLJANI,</font></b><font size="4"> ki ga je Državnemu zboru predložil Sodni svet. Gradivo ste prejeli v varovani predal v sistemu UDIS oziroma je bilo objavljeno pri EPI. </font><br/>
<font size="4">	Uvodna pojasnila: Sodni svet na podlagi 130. člena Ustave Republike Slovenije, prvega odstavka 23. člena Zakona o Sodnem svetu ter 19. člena Zakona o sodniški službi Državnemu zboru predlaga, da v sodniško funkcijo na sodniško mesto okrožne sodnice na Okrožnem sodišču v Ljubljani izvoli Ano Klampfer Binder. </font><br/>
<font size="4">	Predstavnika Sodnega sveta mag. Emila Zakonjška tudi tokrat prosim za uvodno obrazložitev predloga. Prosim, beseda je vaša.</font><br/>
<br/>
<font size="4">	</font><b><font size="4">MAG. EMIL ZAKONJŠEK:</font></b><font size="4"> Še nekaj preden kaj povem za to kandidaturo. V zvezi z razpisom za Okrožno sodišče za kazensko področje v Ljubljani je zanimivo, da se ni na ta dva razpisa javil noben sodnik oziroma sodnica iz Okrajnega sodišča. To smo že tudi na Sodnem svetu obravnavali kot problem. Ker normalna kadrovska pot bi bila iz Okrajnega sodišča na Okrožno sodišče. Očitno je delo na Okrožnem sodišču toliko težko. Ne vem zakaj se ne javljajo in tudi ne vem kaj so razlogi. </font><br/>
<font size="4">	Na ta razpis za isto na kazensko področje na Okrožnem sodišču so se javile tri, na koncu sta ostali dve kandidatki, ker je ena kandidaturo umaknila med kandidacijskim postopkom. Obe sta strokovni sodelavki. Obe sta delali na kazenskem področju. Prednost smo dali Klampfer Binder Ani. Delala je dalj časa na tem. Delala je tudi na Višjem sodišču in ocene njenega dela so bile zelo visoke.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa tudi za to dodatno obrazložitev.</font><br/>
<font size="4">	Sedaj pa odpiram razpravo članic in članov Mandatno-volilne komisije. Želi kdo razpravljati o tem predlogu? (Ne.) Če ne, potem razpravo zaključujem. </font><br/>
<font size="4">	Na glasovanje dajem naslednji predlog sklep: »Mandatno-volilna komisija predlaga Državnemu zboru, da sprejme sklep, s katerim se v sodniško funkcijo na sodniško mesto okrožne sodnice na Okrožnem sodišču v Ljubljani izvoli Ana Klampfer Binder.«</font><br/>
<font size="4">	Kdo je za? (11 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet. </font><br/>
<font size="4">	Zaključujem to točko dnevnega reda. Mag. Emilu Zakonjšku se zahvaljujem za udeležbo.</font><br/>
<font size="4">	Hvala lepa in želim vam uspešen dan še naprej. </font><br/>
<br/>
<font size="4">	Prehajamo na </font><b><font size="4">4. TOČKO DNEVNEGA REDA – PREDLOG SKLEPA O RAZREŠITVI ČLANA UPRAVNEGA ODBORA SKLADA ZA FINANCIRANJE RAZGRADNJE NUKLEARNE ELEKTRARNE KRŠKO IN ODLAGANJA RADIOAKTIVNIH ODPADKOV IZ NUKLEARNE ELEKTRARNE KRŠKO.</font></b><br/>
<font size="4">	Gradivo: Odstopno izjavo ste zaradi varstva podatkov prejeli v varovani predal v sistemu UDIS. Ostalo gradivo pa je bilo objavljeno na spletni strani Državnega zbora oziroma ste ga prejeli v sistemu UDIS.</font><br/>
<font size="4">	Uvodna pojasnila: Zakon o skladu za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško v prvem odstavku 7. člena določa, da sklad upravlja Upravni odbor, ki ima predsednika in štiri člane, od katerih predsednika in dva člana imenuje in razrešuje Državni zbor, enega Vlada in enega lokalna skupnost na območju katere stoji Nuklearna elektrarna Krško. Dr. Miha Skvarč, ki ga je Državni zbor 19. 12. 2018 imenoval za člana Upravnega odbora Sklada, je 25. 9. 2019 podal odstopno izjavo iz tega mesta. </font><br/>
<font size="4">	Predlog sklepa o razrešitvi dr. Mihe Skvarča, ki ga bo Mandatno-volilna komisija posredovala v odločanje Državnemu zboru, ste prejeli kot delovno gradivo. Kot delovno gradivo ste prejeli tudi določitev kandidacijskega postopka za imenovanje članice ali člana Upravnega odbora Sklada za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško, v katerem je naveden </font><br/>
<br/>
<b><font size="4">5. TRAK: (ES) – 11.20</font></b><br/>
<br/>
<font size="4">	(nadaljevanje) predlog sklepa na podlagi katerega bomo začeli postopek za imenovanje nove članice oziroma člana, ki bo imenovana oziroma imenovan za preostanek mandata razrešenega člana. Predlagani rok za posredovanje predlogov kandidatov je do vključno četrtka, 7. 11. 2019, kar bo omogočilo, da s točko imenovanja nove članice oziroma člana Upravnega odbora Sklada širimo novembrsko sejo Mandatno-volilne komisije, ki je predvidena za četrtek, 14. 11. 2019.</font><br/>
<font size="4">	Želi kdo razpravljati? (Da.)</font><br/>
<font size="4">	Izvolite, Matjaž Han.</font><br/>
<br/>
<font size="4">	</font><b><font size="4">MATJAŽ HAN (PS SD):</font></b><font size="4"> Sam sem že kar nekaj časa spoštovani član Mandatno-volilne komisije in se te razrešitve odstopi na tem skladu pojavljajo z leta v leto.</font><br/>
<font size="4">	Zdi se mi prav čudno, da ne rečem malo drugače. Verjetno vsak, ki se prijavi, ki gre kandidirati približno ve zakaj se gre. Vsaj upam. In potem ne mine pol leta, leto dni in da odstopno izjavo zaradi osebnih razlogov ali pa sploh ni pomembno zakaj. Mislim, da moramo enkrat mogoče narediti neko sejo na to temo, da tudi ljudje povedo zakaj se prijavljajo in zakaj po enem letu odstopajo. Ali so premajhne sejnine? Sedaj zelo pošteno povem. Ali se nič ali karkoli naredi? Zadeva je zelo resna. To ni kar nek sklad v neki ulici, kjer se tam malo pogovarjajo, ampak je sklad, ki bi moral opravljati s stotimi milijoni, kjer bi se gradila zgodba glede jedrske elektrarne. Mislim, da je potrebno sedaj, preden bomo novega imenovali, se pogovoriti z drugimi člani, pogledati situacijo in videti razloge. To je res postalo malo neresno. Ni pomembno, čigav je, kdo ga predlaga, ampak nasploh. Treba je videti razloge zakaj ljudje odstopajo.</font><br/>
<font size="4">	Hvala lepa.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala lepa.</font><br/>
<font size="4">	Želi še kdo razpravljati? (Da.)</font><br/>
<font size="4">	Dušan Šiško, izvolite.</font><br/>
<br/>
<font size="4">	</font><b><font size="4">DUŠAN ŠIŠKO (PS SNS): </font></b><font size="4">Hvala.</font><br/>
<font size="4">	Ker sem neposredno vpleten … / oglašanje s klopi/ Nuklearka je v Krškem, Matjaž, ti si pa iz Posavja, tako kot jaz. Sam sem že takrat rekel, ko smo potrjevali, ko sem videl od kod prihaja, sem se takoj vprašal, če bo ta mandat zdržal. Ta oseba. Najboljše da sedaj naslednji, ko se bo predlagal kandidat, da ga pošljete iz Gorenjske, za tistih 35 evrov sejnine, ko ima. Pa nima nobenih potnih stroškov. Mislim, da je to bistveni razlog po tem odstopu. Bili pa so kandidati iz Posavja in niso prišli zraven.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala. </font><br/>
<font size="4">	Želi še kdo razpravljati? (Da.)</font><br/>
<font size="4">	Kolega Igor Zorčič, izvolite.</font><br/>
<br/>
<font size="4">	</font><b><font size="4">IGOR ZORČIČ (PS SMC):</font></b><font size="4"> Hvala za besedo.</font><br/>
<font size="4">	Sam sem to problematiko izpostavil že na eni prejšnjih sej. Tako kot je gospod Šiško sedaj povedal, te sejnine so res izrazito majhne. Sploh v primerjavi s premoženjem, za katerega bi skrbeli te ljudje ali pa izvrševali nek svojevrsten nadzor. Mogoče je res na mestu, da se pogovorimo, ker se bojim, da bomo težko našli enega kandidata, ki bo to delal z dušo in srcem in ne rečem, da se to upravlja samo takrat, kadar je dobro plačilo. Gre za to, da vsi ti ljudje morajo nositi nekakšno odgovornost in morajo biti zato tudi ustrezno nagrajeni. Nenazadnje na tem skladu so se v preteklosti dogajale številne nepravilnosti. Sedaj kaže vse skupaj, da je v zadnjem času to poslovanje zgledno. Moramo pa se dogovoriti ali bomo dopustili, da se tam ljudje menjavajo in si podajajo to mesto kot štafeto ali pa bomo ustvarili nek način poslovanja, ki bo kolikor toliko stabilen tudi kar se tiče kadrovske zasedbe na Upravnem odboru.</font><br/>
<font size="4">	Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	Želi še kdo razpravljati? (Da.)</font><br/>
<font size="4">	Marko Pogačnik, izvolite.</font><br/>
<br/>
<font size="4">	</font><b><font size="4">MAG. MARKO POGAČNIK (PS SDS):</font></b><font size="4"> Zelo na kratko.</font><br/>
<font size="4">	Ne samo, bi rekel, sejnina in pa višina sredstev, ki se jih upravlja. Vsak član Nadzornega sveta odgovarja s svojim premoženjem za vsa dejanja. In pri teh pogojih v danem trenutku mislim, da resnega kandidata ne boste dobili. Potrebne so tukaj spremembe. </font><br/>
<br/>
<b><font size="4">6. TRAK: (ES)</font></b><font size="4"> </font><b><font size="4">– 11.25</font></b><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	Želi še kdo razpravljati? (Da.)</font><br/>
<font size="4">	Matjaž Han, izvolite.</font><br/>
<br/>
<font size="4">	</font><b><font size="4">MATJAŽ HAN (PS SD):</font></b><font size="4"> Tukaj sedaj ne gre za vašega ali našega.</font><br/>
<font size="4">	Gre za sistemsko napako, ki jo je treba na nek način absolutno rešiti. Ali je to samo sejnina, ali je mogoče tudi kaj drugega? Zadevo je treba absolutno rešiti, ker da je to, kot bom rekel, kot avtobusna postaja, kjer prihajajo in odhajajo ljudje, nekateri pa ostajajo. Mislim, da je treba to čimprej rešiti. Mislim, da je treba dati tudi sklep Mandatno-volilne komisije, ki ga sedaj predlagam, da predlagamo, da se pogleda kakšni so pogoji za to nalogo, ki jo opravljajo sedaj v tem Nadzornem svetu oziroma Upravnem odboru in da se ta zadeva popravi. Moramo pa iskreno povedati, da niti ne vem v kateri resor to ta moment paše. Mi bi morali ta odlok sprejeti.</font><br/>
<font size="4">	Mislim, da morate tudi vi predsednik tukaj nekaj narediti. Hvala.</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	To spada pod Zakon o Skladu za financiranje razgradnje Nuklearne elektrarne Krško in odlaganje radioaktivnih odpadkov iz Nuklearne elektrarne Krško in imajo tudi statut Sklada glede financiranja in odlaganja radioaktivnih odpadkov. Mislim, da to spada pod Ministrstvo za okolje in prostor. / oglašanje iz dvorane/ </font><br/>
<font size="4">	Gospod Han, ali lahko ponovite še enkrat ta predlog in ga bom dal na glasovanje.</font><br/>
<font size="4">	Prosim, če ga ponovite in ga bomo dali na glasovanje.</font><br/>
<br/>
<font size="4">	</font><b><font size="4">MATJAŽ HAN (PS SD): </font></b><font size="4">Mislim, da je treba, da vendarle Mandatno-volilna komisija zaradi zadev, ki se dogajajo, bom rekel, na letni ravni pozove Ministrstvo za infrastrukturo - v tem primeru, ker nas je sedaj podučil gospod iz Krškega – da preveri pogoje pod katerimi nalogo upravljajo v Upravnem odboru. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Dajem ta predlog sklepa na glasovanje. Glasujemo.</font><br/>
<font size="4">	Kdo je za? (15 članov.) Kdo je proti? (Nihče.)</font><br/>
<font size="4">	Ugotavljam, da je bil sklep sprejet.</font><br/>
<font size="4">	Želi še kdo razpravljati? (Ne.) Če ne, zaključujem razpravo. Na glasovanje dajem naslednji sklep: »Mandatno-volilna komisija predlaga Državnemu zboru, da sprejme sklep o razrešitvi člana Upravnega odbora Sklada za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško, s katerim se razreši član dr. Miha Skvarč.«</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	Na glasovanje dajem še naslednji predlog sklepa, ki je naveden v delovnem gradivu. »Mandatno-volilna komisija po odločitvi Državnega zbora o razrešitvi člana Upravnega odbora Sklada za financiranje razgradnje Nuklearne elektrarne Krško in odlaganja radioaktivnih odpadkov iz Nuklearne elektrarne Krško pozove poslanske skupine, da ji do vključno četrtka, 7. 11. 2019 posredujejo predloga kandidatov za članico oziroma člana Upravnega odbora Sklada, ki bo imenovana oziroma imenovan za preostanek mandata razrešenega člana.«</font><br/>
<font size="4">	Kdo je za? (16 članov.) Kdo je proti? (Nihče.)</font><br/>
<font size="4">	Ugotavljam, da je bil sklep sprejet.</font><br/>
<font size="4">	Zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">5. TOČKO DNEVNEGA REDA – PREDLOG SKLEPA O SPREMEMBAH SKLEPA O SESTAVI IN IMENOVANJU PREDSEDNIKA, PODPREDSEDNIKA, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU ODGOVORNOSTI NOSILCEV JAVNIH FUNKCIJ NA PROGRAMU OTROŠKE KARDIOLOGIJE TER PODROČJU NABAV IN OPRAVLJANJA Z MEDICINSKO OPREMO IN ZDRAVSTVENIM MATERIALOM.</font></b><br/>
<font size="4">	Kot gradivo za to točko dnevnega reda ste prejeli: obvestilo Poslanske skupine Slovenske nacionalne stranke z dne 26. 9. 2019, predloga </font><br/>
<br/>
<b><font size="4">7. TRAK: (ES) – 11.30</font></b><br/>
<br/>
<font size="4">	(nadaljevanje) predsednice preiskovalne komisije za razrešitev člana in namestnika člana zaradi obstoja izključitvenih razlogov in odstopni izjavi Janija Möderndorferja in Branka Simonoviča z mesta člana oziroma namestnika člana preiskovalne komisije. </font><br/>
<font size="4">	Uvodna pojasnila: V skladu s sklepom o sestavi in imenovanju predsednika, podpredsednika, članov in namestnikov članov navedene preiskovalne komisije ima Poslanska skupina Slovenske nacionalne stranke v preiskovalni komisiji enega člana in enega namestnika člana v preiskovalni komisiji, in sicer za članico namesto Zmaga Jelinčiča Plemenitega predlaga Lidijo Ivanuša, za namestnika članice pa namesto Dušana Šiška predlaga Zmaga Jelinčiča Plemenitega. </font><br/>
<font size="4">	Predsednica preiskovalne komisije je na podlagi drugega odstavka 3. člena Zakona o parlamentarni preiskavi predlagala razrešitev člana Branka Simonoviča iz Poslanske skupine Desus in namestnika člana Janija (Janka) Möderndorferja iz Poslanske skupine SMC zaradi obstoja okoliščine iz prvega odstavka 3. člena zakona, ki predstavlja izključitveni razlog. Oba poslanca sta podala tudi odstopni izjavi z mesta člana oziroma z mesta namestnika člana preiskovalne komisije.</font><br/>
<font size="4">	Dne 16. 10. 2019 ste prejeli novo delovno besedilo predloga sklepa, v katerega so vključeni vsi navedeni predlogi. </font><br/>
<font size="4">	Poslanska skupina DeSUS in Poslanska skupina SMC Mandatno-volilne komisije še nista obvestili o predlogu novega kandidata za člana oziroma namestnika člana. Upoštevaje prvo točko sklepa o sestavi in imenovanju preiskovalne komisiji po kateri sta navedeni poslanski skupini v preiskovalni komisiji zastopani z članom in namestnikom člana je potrebno mesta čimprej zapolniti, kar terja čimprejšnja predloga poslanskih skupin, in sicer najpozneje do četrtka, 7. 11. 2019, tako da bo predloge mogoče obravnavati na novembrski seji Mandatno-volilne komisije. </font><br/>
<font size="4">	Odpiram razpravo članic in članov Mandatno-volilne komisije. Želi kdo o teh predlogih razpravljati? (Da.)</font><br/>
<font size="4">	Izvolite, Igor Zorčič.</font><br/>
<br/>
<font size="4">	</font><b><font size="4">IGOR ZORČIČ (PS SMC):</font></b><font size="4"> Imam eno poslovniško vprašanje.</font><br/>
<font size="4">	Na kakšni podlagi je sedaj določen ta rok do katerega naj bi dali te predloge?</font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> V prvi varianti je bilo, da te poslanske skupine to opravijo čimprej. Ampak nekateri so rekli, da ponavadi vedno damo en rok in da bi ta rok – sem že v obrazložitvi rekel - da naj bo ta rok do 7. 11. 2019. Če te predloge sprejmemo bomo lahko na novembrski seji to lahko vključili in obravnavali, da bo preiskovalna komisija v popolni sestavi, kar je cilj, da preiskovalna komisija v popolni sestavi deluje. </font><br/>
<font size="4">	Želi še kdo razpravljati? (Ne.) Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep o spremembi sklepa o sestavi in imenovanju predsednika, podpredsednika, članov in namestnikov članov Preiskovalne komisije o ugotavljanju odgovornosti nosilcev javnih funkcij na programu otroške kardiologije ter področju nabav in opravljanja z medicinsko opremo in zdravstvenim materialom v predlaganem besedilu.«</font><br/>
<font size="4">	Kdo je za? (17 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem tudi to točko dnevnega reda.</font><br/>
<br/>
<font size="4">	Prehajamo na </font><b><font size="4">6. TOČKO DNEVNEGA REDA – PREDLOG SKLEPA O SPREMEMBAH SKLEPA O SESTAVI IN IMENOVANJU PREDSEDNIKA, PODPREDSEDNICE, ČLANOV IN NAMESTNIKOV ČLANOV PREISKOVALNE KOMISIJE O UGOTAVLJANJU ZLORAB V ZADEVI FRANC KANGLER IN DRUGI.</font></b><br/>
<font size="4">	Kot gradivo za to točko dnevnega reda ste prejeli: delovno gradivo predloga sklepa, ki je objavljen na spletni strani s sklicem seje in pa obvestilo Poslanske skupine Slovenske nacionalne stranke z dne 1. 10. 2019, ki ste ga prejeli v sistemu UDIS. </font><br/>
<font size="4">	Uvodna pojasnila: V skladu s sklepom o sestavi in imenovanju predsednika, podpredsednice, članov in namestnikov članov navedene preiskovalne komisije imajo Poslanska skupina Slovenske nacionalne stranke v preiskovalni komisiji enega člana in enega namestnika člana. Navedena poslanska skupina predlaga spremembo člana in namestnika člana v preiskovalni komisiji, in sicer za članico namesto Zmaga Jelinčiča Plemenitega </font><br/>
<br/>
<b><font size="4">8. TRAK: (ES) – 11.35</font></b><br/>
<br/>
<font size="4">	(nadaljevanje) predlaga Lidijo Ivanušo, za namestnika članice pa namesto Dušana Šiška predlaga Zmaga Jelinčiča Plemenitega. </font><br/>
<font size="4">	V skladu s tem predlogom je pripravljen predlog sklepa, ki ste ga prejeli kot delovno gradivo. </font><br/>
<font size="4">	Želi o tem kdo razpravljati? (Ne.) Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: »Mandatno-volilna komisija predlaga Državnemu zboru, da sprejme sklep o spremembah sklepa o sestavi in imenovanju predsednika, podpredsednice, članov in namestnikov članov Preiskovalne komisije o ugotavljanju zlorab o zadevi Franc Kangler in drugi v predlaganem besedilu.« Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem to točko dnevnega reda.</font><br/>
<br/>
<font size="4">	Prehajamo na </font><b><font size="4">7. TOČKO DNEVNEGA REDA – ADMINISTRATIVNE ZADEVE. </font></b><font size="4">V okviru te točke bomo obravnavali vlogo poslanca Franca Kramarja z dne 15. 10. 2019 za najem službenega stanovanja. Vlogo ste članice in člani zaradi varstva podatkov prejeli v varovani predal v sistemu UDIS. Poslanec je vlogo za najem službenega stanovanja vložil na podlagi prvega odstavka 9. člena in v skladu z 12. členom stanovanjskega pravilnika. Željeno stanovanje navedeno v vlogi pa je nezasedeno, zato predlagam, da vlogi ugodimo.</font><br/>
<font size="4">	Želi kdo razpravljati o tem? (Ne.) Če ne, zaključujem razpravo. </font><br/>
<font size="4">	Na glasovanje dajem naslednji predlog sklepa: »Na podlagi prvega odstavka 8. člena v zvezi z drugim odstavkom 10. člena Stanovanjskega pravilnika dodeljuje Mandatno-volilna komisija poslancu Francu Kramarju službeno stanovanje navedeno v vlogi z dne 15. 10. 2019.« Glasujemo.</font><br/>
<font size="4">	Kdo je za? (14 članov.) Kdo je proti? (Nihče.)</font><br/>
<font size="4">	Ugotavljam, da je sklep sprejet.</font><br/>
<font size="4">	S tem zaključujem tudi to točko dnevnega reda.</font><br/>
<br/>
<font size="4">	Prehajamo na </font><b><font size="4">8. TOČKO DNEVNEGA REDA – NADZOR NEZDRUŽLJIVOSTI FUNKCIJE S PRIDOBITNO DEJAVNOSTJO NAMESTNIKA PREDSEDNIKA KOMISIJE ZA PREPREČEVANJE KORUPCIJE PO 21. ČLENU ZAKONA O INTEGRITETI IN PREPREČEVANJU KORUPCIJE.</font></b><br/>
<b><font size="4">	</font></b><font size="4">Namestnik predsednika Komisije za preprečevanje korupcije Simon Savski je Mandatno-volilno komisijo dne 10. 10. 2019 na podlagi drugega odstavka 26. člena v povezavi z 21. členom Zakona o integriteti in preprečevanju korupcije obvestil o opravljanju dodatne, in sicer pedagoške dejavnosti in priložil dovoljenje delodajalca. Navedeno gradivo ste prejeli v sistemu UDIS. </font><br/>
<font size="4">	V skladu z drugim odstavkom 26. člena Zakona o integriteti in preprečevanju korupcije lahko poklicni funkcionar ne glede na siceršnjo prepoved opravljanja pridobitne dejavnosti opravlja med drugim tudi pedagoško dejavnost. Funkcionar lahko prične opravljati tako dejavnost, zakon pa mu nalaga obveznost, da v roku osmih delovnih dni od pričetka opravljanja te dejavnosti o tem pisno obvesti komisijo ter priloži dovoljenje delodajalca in sklenjeno pogodbo za opravljanje dejavnosti. </font><br/>
<font size="4">	V tem primeru nas namestnik predsednika Komisije za preprečevanje korupcije predhodno obvešča o vrsti in obsegu dejavnosti, ki jo bo opravljal na podlagi podjemnih pogodb in prilaga dovoljenje delodajalca, in sicer Komisije za preprečevanje korupcije. </font><br/>
<font size="4">	Želi kdo o tem razpravljati? (Da.)</font><br/>
<font size="4">	Izvolite, Danijel Krivec.</font><br/>
<br/>
<font size="4">	</font><b><font size="4">DANIJEL KRIVEC (PS SDS): </font></b><font size="4">Glede na razprave, ki smo jih imeli v tej komisiji glede petinskega dela poslancev, mislim, da tudi v tem primeru težko glasujemo, da se to podeli, glede na to, da smo tudi poslance omejili. Rekli smo, da dokler se v Zakonu o poslancih in v drugih aktih zadeva ne uredi na tak način, da bo to res urejeno tako kot mora biti, ne bomo podeljevali dovoljenj za petinsko delo in mislim, da tudi v tem primeru nas na nek način zavezuje ta sklep,ki smo ga v preteklosti že sprejeli. Sprašujem pa se v tem primeru, taka vloga kot dodatno delo v nekem mnenju, kjer pa govori </font><br/>
<br/>
<b><font size="4">9. TRAK: (ES)</font></b><font size="4"> </font><b><font size="4">– 11.40</font></b><br/>
<br/>
<font size="4">	(nadaljevanje) o nekih normalnih pogojih za delo poslancev, pa vsi govorijo o takoimenovanih privilegijih za nas. Res se sprašujem ali smo mi najbolj črne ovce v tej državi in nimamo nobenih pravic. Vsi drugi pa se lahko poslužujejo raznoraznih prijemov, ki jih sicer zakonodaja zaenkrat dovoljuje. Ni pa nobene potrebe, da če poslancem tega nismo odobrili, odobrimo drugim funkcionarjem, če smo vsi na isti barki in za vse veljajo enaka pravila. V tem primeru gre za enak princip. Jaz težko glasujem za to, da se to odobri in bom glasoval proti. Vsak pa naj glasuje po svoji vesti. </font><br/>
<br/>
<font size="4">	</font><b><font size="4">PREDSEDNIK IVAN HRŠAK:</font></b><font size="4"> Hvala.</font><br/>
<font size="4">	Želi še kdo o tem razpravljati? (Ne.) Če ne, zaključujem razpravo.</font><br/>
<font size="4">	Na glasovanje dajem naslednji predlog sklepa: »Mandatno-volilna komisija se je v skladu z drugim odstavkom 26. člena v povezavi z 21. členom Zakona o integriteti in preprečevanju korupcije seznanila z obvestilom namestnika predsednika Komisije za preprečevanju korupcije Simona Savskega z dne 10. 10. 2019 o opravljanju pedagoške dejavnosti ter na obvestilo ni imela pripomb.«</font><br/>
<font size="4">	Kdo je za? (4 člani.) Kdo je proti? (9 članov.)</font><br/>
<font size="4">	Ugotavljam, da sklep ni sprejet.</font><br/>
<br/>
<font size="4">	Zaključujem tudi to točko dnevnega reda in 15. sejo Mandatno-volilne komisije in se zahvaljujem za sodelovanje. </font><br/>
<br/>
<b><font size="4">Seja je bila končana 17. oktobra 2019 ob 11.42 uri.</font></b>
</root>